به نام خداى بخشاینده مهربان‌
ستایش خدا را که پروردگار جهانیان است.
آن بخشاینده مهربان،
آن فرمانرواى روز جزا.
تنها تو را مى پرستیم و تنها از تو یارى مى‌جوییم.
ما را به راه راست هدایت کن:
راه کسانى که ایشان را نعمت داده‌اى، نه خشم گرفتگان بر آنها و نه گمراهان.
الف. لام. میم.
این است همان کتابى که در آن هیچ شکى نیست. پرهیزگاران را راهنماست:
آنان که به غیب ایمان مى‌آورند و نماز مى گزارند، و از آنچه روزیشان داده‌ایم انفاق مى کنند،
و آنان که به آنچه بر تو و بر پیامبران پیش از تو نازل شده است ایمان مى‌آورند و به آخرت یقین دارند.
ایشان از سوى پروردگارشان قرین هدایتند، و خود رستگارانند.
کافران را خواه بترسانى یا نترسانى تفاوتشان نکند، ایمان نمى آورند.
خدا بر دلهایشان و بر گوششان مهر نهاده و بر روى چشمانشان پرده‌اى است، و برایشان عذابى است بزرگ.
پاره‌اى از مردم مى‌گویند: به خدا و روز قیامت ایمان آورده‌ایم. حال آنکه ایمان نیاورده‌اند.
اینان خدا و مؤمنان را مى‌فریبند، و نمى‌دانند که تنها خود را فریب مى‌دهند.
در دلهاشان مرضى است و خدا نیز بر مرضشان بیفزوده است و به کیفر دروغى که گفته‌اند برایشان عذابى است دردآور.
چون به آنان گفته شود که در زمین فساد مکنید، مى‌گویند: ما مصلحانیم.
آگاه باشید که اینان خود تبهکارانند و نمى‌دانند.
و چون به آنان گفته شود که شما نیز همانند دیگر مردمان ایمان بیاورید، مى‌گویند: آیا ما نیز همانند بیخردان ایمان بیاوریم؟ آگاه باشید، که آنان خود بیخردانند و نمى‌دانند.
و چون به مؤمنان مى‌رسند، مى‌گویند: ایمان آورده‌ایم. و چون با شیطانهاى خویش خلوت مى‌کنند، مى‌گویند: ما با شما هستیم، ما استهزایشان مى‌کنیم.
خداست که آنها را استهزا مى‌کند و وامى‌گذاردشان تا همچنان در طغیان خویش سرگردان بمانند.
اینان گمراهى را به هدایت خریدند، پس تجارتشان سود نکرد و در شمار هدایت یافتگان درنیامدند.
مثلشان، مثل آن کسى است که آتشى افروخت، چون پیرامونش را روشن ساخت، خدا روشنایى از آنان بازگرفت و نابینا در تاریکى رهایشان کرد.
کرانند، لالانند، کورانند، و بازنمى‌گردند.
یا چون بارانى سخت در ظلمت همراه با رعد و برق از آسمان فرود آید، تا مباد که از بانگ صاعقه بمیرند، انگشتان خویش در گوشها کنند. و خدا بر کافران احاطه دارد.
نزدیک باشد که برق دیدگانشان را نابینا سازد، هرگاه که بردمد چند گامى برمى‌دارند، و چون خاموش شود، از رفتن بازایستند. اگر خدا مى‌خواست، گوشهاشان را کر و چشمانشان را کور مى‌ساخت، که او بر هر کارى تواناست.
اى مردم، پروردگارتان را که شما و پیشینیانتان را بیافریده است بپرستید. باشد که پرهیزگار شوید.
آن خداوندى که زمین را چون فراشى بگسترد، و آسمان را چون بنایى بیفراشت، و از آسمان آبى فرستاد، و بدان آب براى روزى شما از زمین هر گونه ثمره‌اى برویانید، و خود مى‌دانید که نباید براى خدا همتایانى قرار دهید.
و اگر در آنچه بر بنده خویش نازل کرده‌ایم در تردید هستید، سوره‌اى همانند آن بیاورید و جز خداى همه حاضرانتان را فراخوانید اگر راست مى‌گویید.
و هرگاه چنین نکرده‌اید -که هرگز نتوانید کرد- پس بترسید از آتشى که براى کافران مهیا شده و هیزم آن مردمان و سنگها هستند.
به آنان که ایمان آورده‌اند، و کارهاى شایسته کرده‌اند، بشارت ده که برایشان بهشتهایى است که در آن نهرها جارى است. و هرگاه که از میوه‌هاى آن برخوردار شوند گویند: پیش از این، در دنیا، از چنین میوه‌هایى برخوردار شده بودیم، که این میوه‌ها شبیه به یکدیگرند. و نیز در آنجا همسرانى پاکیزه دارند و در آنجا جاودانه باشند.
خدا ابایى ندارد که به پشه و کمتر از آن مثل بزند. آنان که ایمان آورده‌اند مى‌دانند که آن مثل درست و از جانب پروردگار آنهاست. و اما کافران مى‌گویند که خدا از این مثل چه مى‌خواسته است؟ بسیارى را بدان گمراه مى‌کند و بسیارى را هدایت. اما تنها فاسقان را گمراه مى کند.
کسانى که پیمان خدا را پس از بستن آن مى‌شکنند و آنچه را که خدا به پیوستن آن فرمان داده مى‌گسلند و در زمین فساد مى‌کنند، زیانکارانند.
چگونه خدا را انکار مى‌کنید، در حالى که مرده بودید و او شما را زنده ساخت، باز مى‌میراند و زنده مى‌کند و آنگاه به نزد او بازگردانده مى شوید؟
اوست که همه چیزهایى را که در روى زمین است برایتان بیافرید، آنگاه به آسمان پرداخت و هر هفت آسمان را برافراشت و خود از هر چیزى آگاه است.
و چون پروردگارت به فرشتگان گفت: من در زمین خلیفه‌اى مى آفرینم، گفتند: آیا کسى را مى‌آفرینى که در آنجا فساد کند و خونها بریزد، و حال آنکه ما به ستایش تو تسبیح مى‌گوییم و تو را تقدیس مى کنیم؟ گفت: من آن دانم که شما نمى‌دانید.
و نامها را به تمامى به آدم بیاموخت. سپس آنها را به فرشتگان عرضه کرد. و گفت: اگر راست مى‌گویید مرا به نامهاى اینها خبر دهید.
گفتند: منزهى تو. ما را جز آنچه خود به ما آموخته‌اى دانشى نیست. تویى داناى حکیم.
گفت: اى آدم، آنها را از نامهایشان آگاه کن. چون از آن نامها آگاهشان کرد، خدا گفت: آیا به شما نگفتم که من نهان آسمانها و زمین را مى‌دانم، و بر آنچه آشکار مى‌کنید و پنهان مى‌داشتید آگاهم؟
و به فرشتگان گفتیم: آدم را سجده کنید. همه سجده کردند جز ابلیس، که سرباز زد و برترى جست. و او از کافران بود.
و گفتیم: اى آدم، خود و زنت در بهشت جاى گیرید. و هر چه خواهید، و هر جا که خواهید، از ثمرات آن به خوشى بخورید. و به این درخت نزدیک مشوید، که به زمره ستمکاران درآیید.
پس شیطان آن دو را به خطا واداشت، و از بهشتى که در آن بودند بیرون راند. گفتیم: پایین روید، برخى دشمن برخى دیگر، و قرارگاه و جاى برخوردارى شما تا روز قیامت در زمین باشد.
آدم از پروردگارش کلمه‌اى چند فرا گرفت. پس خدا توبه او را بپذیرفت، زیرا توبه‌پذیر و مهربان است.
گفتیم: همه از بهشت فرو شوید؛ پس اگر از جانب من راهنمایى برایتان آمد، بر آنها که از راهنمایى من پیروى کنند بیمى نخواهد بود و خود اندوهناک نمى‌شوند.
کسانى که کافر شوند، و آیات خدا را تکذیب کنند خود اهل جهنمند و جاودانه در آنجا خواهند بود.
اى بنى اسرائیل، نعمتى را که بر شما ارزانى داشتم به یاد بیاورید. و به عهد من وفا کنید تا به عهدتان وفا کنم. و از من بترسید.
و به آنچه نازل کرده‌ام و کتاب شما را تصدیق مى‌کند ایمان بیاورید، و از نخستین کسانى که انکارش مى‌کنند مباشید. و آیات مرا به بهاى اندک مفروشید و از من بیمناک باشید.
حق را به باطل میامیزید و با آنکه حقیقت را مى‌دانید، کتمانش مکنید.
و نماز را برپاى دارید و زکات بدهید و با رکوع‌کنندگان رکوع کنید.
آیا در حالى که کتاب را مى‌خوانید، مردم را به نیکى فرمان مى‌دهید و خود را فراموش مى‌کنید؟ آیا به عقل درنمى‌یابید؟
از شکیبایى و نماز یارى جویید. و این دو، کارى دشوارند، جز براى اهل خشوع:
آنان که بى‌گمان مى‌دانند که با پروردگار خود دیدار خواهند کرد و نزد او باز مى‌گردند.
اى بنى اسرائیل، نعمتى را که بر شما ارزانى داشتم و شما را بر جهانیان برترى دادم به یاد بیاورید.
و بترسید از روزى که هیچ کس دیگرى را به کار نیاید و هیچ شفاعتى از کسى پذیرفته نگردد و از کسى عوضى نستانند و کسى را یارى نکنند.
و به یاد آرید آنگاه که شما را از فرعونیان رهانیدیم: شما را شکنجه‌هاى سخت مى‌کردند، پسرانتان را مى‌کشتند و زنانتان را زنده مى گذاشتند. و در این آزمونى بزرگ از سوى پروردگارتان بود.
و آن هنگام را که دریا را برایتان شکافتیم و شما را رهانیدیم و فرعونیان را در برابر چشمانتان غرقه ساختیم.
و آن هنگام را که چهل شب با موسى وعده نهادیم و شما که ستمکاران بودید، بعد از او گوساله را پرستیدید.
پس گناهانتان را عفو کردیم، باشد که سپاسگزار باشید.
و به یاد آرید آن هنگام را که به موسى کتاب و فرقان دادیم، باشد که هدایت شوید.
و آن هنگام را که موسى به قوم خود گفت: اى قوم من، شما بدان سبب که گوساله را پرستیدید بر خود ستم روا داشتید؛ اینک به درگاه آفریدگارتان توبه کنید و یکدیگر را بکشید، که چنین کارى در نزد آفریدگارتان ستوده‌تر است. پس خدا توبه شما را بپذیرفت، زیرا توبه‌پذیر و مهربان است.
و آن هنگام را که گفتید: اى موسى، ما تا خدا را به آشکارا نبینیم به تو ایمان نمى‌آوریم. و همچنان که مى‌نگریستید صاعقه شما را فرو گرفت.
و شما را پس از مردن زنده ساختیم، شاید سپاسگزار شوید.
و ابر را سایبانتان گردانیدیم و برایتان من و سلوى فرستادیم: بخورید از این چیزهاى پاکیزه که شما را روزى داده‌ایم. و آنان بر ما ستم نکردند، بلکه بر خود ستم مى‌کردند.
و به یاد آرید آن زمان را که به شما گفتیم: به این قریه درآیید و از نعمتهاى آن هر چه و هر جا که خواسته باشید به فراوانى بخورید. ولى سجده‌کنان از دروازه داخل شوید و بگویید: بار گناه از ما فرو نه. تا خطاهاى شما را بیامرزیم و به پاداش نیکوکاران بیفزاییم.
اما ستمکاران آن سخن را دیگر کردند و بر آنان به جزاى عصیانى که کرده بودند عذابى آسمانى فرود آوردیم.
و به یاد آرید آنگاه را که موسى براى قوم خود آب خواست. گفتیم: عصایت را بر آن سنگ بزن. پس دوازده چشمه از آن بگشاد. هر گروهى آبشخور خود را بدانست. از روزى خدا بخورید و بیاشامید و در روى زمین به فساد سرکشى مکنید.
و آنگاه را که گفتید: اى موسى، ما بر یک نوع طعام نتوانیم ساخت، از پروردگارت بخواه تا براى ما از آنچه از زمین مى‌روید چون سبزى و خیار و سیر و عدس و پیاز برویاند. موسى گفت: آیا مى‌خواهید آنچه را که برتر است به آنچه فروتر است بدل کنید؟ به شهرى باز گردید که در آنجا هر چه خواهید به شما بدهند. مقرر شد بر آنها خوارى و بیچارگى و با خشم خدا قرین شدند. و این بدان سبب بود که به آیات خدا کافر شدند و پیامبران را به ناحق کشتند و نافرمانى کردند و تجاوز ورزیدند.
کسانى که ایمان آوردند و کسانى که آیین یهودان و ترسایان و صابئان را برگزیدند، اگر به خدا و روز بازپسین ایمان داشته باشند و کارى شایسته کنند، خدا به آنها پاداش نیک مى‌دهد و نه بیمناک مى شوند و نه محزون.
و به یاد آرید آن زمان را که با شما پیمان بستیم و کوه طور را بر فراز سرتان بداشتیم. آنچه را که به شما داده‌ایم با اطمینان بگیرید و آنچه را که در آن است به خاطر بسپارید. باشد که پرهیزگار شوید.
ولى زان پس از فرمان سرباز زدید و اگر فضل و رحمت خدا نبود از زیانکاران مى‌بودید.
و شناخته‌اید آن گروه را که در آن روز شنبه از حد خود تجاوز کردند، پس به آنها خطاب کردیم: بوزینگانى خوار و خاموش گردید.
و آنها را عبرت معاصران و آیندگان و اندرزى براى پرهیزگاران گردانیدیم.
و به یاد آرید آن هنگام را که موسى به قوم خود گفت: خدا فرمان مى دهد که گاوى را بکشید. گفتند: آیا ما را به ریشخند مى‌گیرى؟ گفت: به خدا پناه مى‌برم اگر از نادانان باشم.
گفتند: براى ما پروردگارت را بخوان تا بیان کند که آن چگونه گاوى است؟ گفت: مى‌گوید: گاوى است نه سخت پیر و از کارافتاده، نه جوان و کارناکرده، میانسال. اکنون بکنید آنچه شما را مى‌فرمایند.
گفتند: براى ما پروردگارت را بخوان تا بگوید که رنگ آن چیست؟ گفت: مى‌گوید: گاوى است به زرد تند که رنگش بینندگان را شادمان مى سازد.
گفتند: براى ما پروردگارت را بخوان تا بگوید آن چگونه گاوى است؟ که آن گاو بر ما مشتبه شده است، و اگر خدا بخواهد ما بدان راه مى یابیم.
گفت: مى‌گوید: از آن گاوان نیست که رام باشد و زمین را شخم زند و کشته را آب دهد. بى‌عیب است و یکرنگ. گفتند: اکنون حقیقت را گفتى. پس آن را کشتند، هر چند که نزدیک بود که از آن کار سرباز زنند.
و به یاد آرید آن هنگام را که کسى را کشتید و بر یکدیگر بهتان زدید و پیکار درگرفتید و خدا آنچه را که پنهان مى‌کردید آشکار ساخت.
سپس گفتیم: پاره‌اى از آن را بر آن کشته بزنید. خدا مردگان را اینچنین زنده مى‌سازد، و نشانه‌هاى قدرت خویش را اینچنین به شما مى نمایاند، باشد که به عقل دریابید.
پس از آن دلهاى شما چون سنگ، سخت گردید، حتى سخت‌تر از سنگ که از سنگ گاه جویها روان شود، و چون شکافته شود آب از آن بیرون جهد، و گاه از ترس خدا از فراز به نشیب فرو غلتد، و خدا از آنچه مى‌کنید غافل نیست.
آیا طمع مى‌دارید که به شما ایمان بیاورند، و حال آنکه گروهى از ایشان کلام خدا را مى‌شنیدند و با آنکه حقیقت آن را مى‌یافتند تحریفش مى‌کردند و از کار خویش آگاه بودند؟
و چون با مؤمنان دیدار کنند، گویند: ما هم ایمان آورده‌ایم. و چون با یکدیگر خلوت کنند، گویند: آیا با آنان از دانشى که خدا به شما ارزانى داشته سخن مى‌گویید، تا به یارى آن در نزد پروردگارتان بر شما حجت آرند؟ آیا به عقل در نمى‌یابید؟
آیا نمى‌دانند که هر چه را که پنهان مى‌دارند و هر چه را که آشکار مى سازند، خدا مى‌داند؟
برخى از ایشان بیسوادانى هستند که نمى‌دانند در آن کتاب چیست، جز سخنانى که شنیده‌اند و مى‌خوانند. اینان تنها پایبند گمان خویشند.
پس واى بر آنهایى که کتاب را خود به دست خود مى‌نویسند، و تا سودى اندک برند، مى‌گویند که از جانب خدا نازل شده. پس واى بر آنها بدانچه نوشتند و واى بر آنها از سودى که مى‌برند.
و گفتند: آتش جز چند روزى ما را نسوزاند. بگو: آیا با خدا چنین پیمانى بسته‌اید، تا او خلاف پیمان خود نکند؟ یا آنکه از روى نادانى چنین نسبتى به خدا مى‌دهید؟
آرى. آنان که مرتکب کارى زشت شدند و گناهشان گرد بر گردشان بگرفت، اهل جهنمند و جاودانه در آن.
و آنان که ایمان آورده‌اند و کارهاى شایسته کرده‌اند، اهل بهشتند و در آن جاویدان.
به یاد آرید آن هنگام را که از بنى اسرائیل پیمان گرفتیم که جز خدا را نپرستید و به پدر و مادر و خویشاوندان آن و یتیمان و درویشان نیکى کنید و به مردمان سخن نیک گویید و نماز بخوانید و زکات بدهید. ولى جز اندکى از شما، پشت کردید و شمایید روى‌گردانندگان.
و آن هنگام را که با شما پیمان نهادیم که خون هم مریزید و یکدیگر را از خان‌ومان آواره مسازید و شما به پیمان گردن نهادید و خود بر آن گواه هستید.
پس شما چنین جماعتى هستید که یکدیگر را مى‌کشید و گروهى از خود را از خان‌ومانشان آواره مى‌کنید و بر ضد آنها به گناه و بیداد به همدستى یکدیگر برمى خیزید و اگر به اسارت شما درآیند در برابر آزادیشان فدیه مى‌گیرید و حال آنکه بیرون راندنشان بر شما حرام بود. آیا به بعضى از کتاب ایمان مى‌آورید و بعض دیگر را انکار مى کنید؟ پاداش کسى که چنین کند در دنیا جز خوارى نیست و در روز قیامت به سخت‌ترین وجهى شکنجه مى‌شود و خدا از آنچه مى‌کنید غافل نیست.
اینان همان کسانند که آخرت را دادند و زندگى دنیا را خریدند. از عذابشان کاسته نگردد و کس یاریشان نکند.
به تحقیق موسى را کتاب دادیم و از پى او پیامبران فرستادیم. و به عیسى بن مریم دلیلهاى روشن عنایت کردیم و او را به روح‌القدس تأیید نمودیم. و هرگاه پیامبرى آمد و چیزهایى آورد که پسند نفس شما نبود سرکشى کردید، و گروهى را دروغگو خواندید و گروهى را کشتید.
گفتند: دلهاى ما در حجاب است. نه، خدا آنان را به سبب کفرى که مى ورزند مطرود ساخته و چه اندک ایمان مى‌آورند.
و چون ایشان را از جانب خدا کتابى آمد، و او را شناختند، هر چند کتابشان را هم تصدیق کرده بود، و با آنکه زان پیش خواستار پیروزى بر کافران بودند، به او ایمان نیاوردند، که لعنت خدا بر کافران باد.
با خود، بد معامله‌اى کردند آنگاه که از حسد به کتاب خدا کافر شدند و از اینکه خدا فضل و کرم خویش را به هر کس از بندگان خود که بخواهد ارزانى مى‌دارد حسد بردند و قرین خشمى افزون بر خشم دیگر شدند، و کافران را عذابى است خوارکننده.
و چون به آنها گفته شود که به آنچه خدا نازل کرده است ایمان بیاورید، مى‌گویند: ما به آنچه بر خودمان نازل شده است ایمان مى آوریم. و به غیر آن هر چند با حقیقت همراه باشد و کتابشان را هم تصدیق کند، ایمان نمى‌آورند. بگو: اگر شما ایمان آورده بودید، از چه روى پیامبران خدا را پیش از این مى‌کشتید؟
موسى با دلیلهاى روشن خویش به هدایت شما آمد و شما ستمکاران، پس از او به گوساله گرویدید.
و با شما پیمان بستیم و کوه طور را بر فراز سرتان بداشتیم. اکنون آنچه را که برایتان فرستاده‌ایم با ایمان استوار بگیرید و کلام خدا را بشنوید. گفتند: شنیدیم و به کار نخواهیم بست. بر اثر کفرشان عشق گوساله در دلشان جاى گرفت. بگو: اگر بدانچه مى‌گویید باور دارید، باورتان شما را به بدکارى وا مى‌دارد.
بگو: اگر راست مى‌گویید که سراى آخرت نزد خدا ویژه شماست نه مردم دیگر، پس آرزوى مرگ کنید.
ولى به سبب اعمالى که مرتکب شده‌اند، هرگز آرزوى مرگ نخواهند کرد. خدا ستمکاران را مى‌شناسد.
آنان را از مردم دیگر، حتى مشرکان، به زندگى اینجهانى حریص‌تر خواهى یافت و بعضى از کافران دوست دارند که هزار سال در این دنیا زیست کنند؛ و این عمر دراز عذاب خدا را از آنان دور نخواهد ساخت، که خدا به اعمالشان بیناست.
به آنان که با جبریل دشمنى مى‌ورزند، بگو: اوست که این آیات را به فرمان خدا بر دل تو نازل کرده است تا کتابهاى دیگر آسمانى را تصدیق کند و براى مؤمنان رهنمون و بشارت باشد.
هر که دشمن خدا و فرشتگان او و پیامبرانش و جبریل و میکال باشد، خدا هم دشمن کافران است.
هر آینه که بر تو آیاتى روشن نازل کردیم. و جز فاسقان کسى منکر آنها نخواهد شد.
آیا هر بار که با خدا پیمانى بستند گروهى از ایشان‌پیمان شکنى کردند؟ آرى بیشترشان ایمان نخواهند آورد.
و گروهى از اهل کتاب چون پیامبرى از جانب خدا بر آنان مبعوث شد که به کتابشان هم گواهى مى‌داد، کتاب خدا را چنان که گویى از آن بى‌خبرند، پس پشت افکندند.
و از افسونى که دیوها به روزگار پادشاهى سلیمان مى‌خواندند پیروى کردند، و سلیمان کافر نبود، ولى دیوها که مردم را جادوگرى مى‌آموختند کافر بودند. و نیز آن افسون که بر آن دو فرشته، هاروت و ماروت، در بابل نازل شد، در حالى که آن دو به هر کس که جادوگرى مى آموختند مى‌گفتند: کار ما فتنه است، مباد کافر شوى. و مردم از آن دو جادوهایى مى‌آموختند که مى‌توانستند میان زن و شوى جدایى افکنند و آنان جز به فرمان خدا به کسى زیانى نمى‌رسانیدند و آنچه مردم مى‌آموختند به آنها زیان مى‌رسانید، نه سود. و خود مى دانستند که خریداران آن جادو را در آخرت بهره‌اى نیست. خود را به بد چیزى فروختند، اگر مى‌دانستند.
اگر ایمان آورده و پرهیزگار شده بودند، پاداشى که از جانب خدا به آنها داده مى‌شد، از هر چیز دیگرى نیکوتر مى‌بود، اگر مى‌دانستند.
اى کسانى که ایمان آورده‌اید، مگویید «راعنا»، بگویید «انظرنا». و گوش فرا دارید که براى کافران عذابى است دردآور.
از میان اهل کتاب آنان که کافر شدند، و نیز مشرکان، دوست نمى‌دارند که از جانب پروردگار به شما خیرى برسد. و حال آنکه خدا هر کس را که بخواهد به بخشایش خویش مخصوص مى‌دارد. خدا صاحب فضلى بزرگ است.
هیچ آیه‌اى را منسوخ یا ترک نمى‌کنیم مگر آنکه بهتر از آن یا همانند آن را مى‌آوریم. آیا نمى‌دانى که خدا بر هر کارى تواناست؟
آیا نمى‌دانى که خدا فرمانرواى آسمانها و زمین است و شما را جز او یارى و یاورى نیست؟
آیا مى‌خواهید از پیامبر خود چیزى بپرسید، همچنان که قوم موسى پیش از این از موسى پرسیده بودند؟ آن کس که کفر را به جاى ایمان برگزیند، چون کسى است که راه راست را گم کرده باشد.
بسیارى از اهل کتاب با آنکه حقیقت بر آنها آشکار شده، از روى حسد، دوست دارند شما را پس از ایمان آوردنتان به کفر بازگردانند. عفو کنید و گذشت کنید، تا خدا فرمانش را بیاورد، که او بر هر کارى تواناست.
نماز بگزارید و زکات بدهید. هر نیکى را که پیشاپیش براى خود روانه مى‌دارید نزد خدایش خواهید یافت. هر آینه خدا به کارهایى که مى کنید بیناست.
گفتند: جز یهودان و ترسایان کسى به بهشت نمى‌رود. این آرزوى آنهاست. بگو: اگر راست مى‌گویید حجت خویش بیاورید.
آرى، هر کس که از روى اخلاص رو به خدا کند و نیکوکار بود، پاداشش را از پروردگارش خواهد گرفت و دستخوش بیم و اندوه نمى‌شود.
با آنکه کتاب خدا را مى‌خوانند، یهودان گفتند که ترسایان بر حق نیند و ترسایان گفتند که یهودان بر حق نیند. همچنین آنها که ناآگاهند سخنى چون سخن آنان گویند. خدا در روز قیامت درباره آنچه در آن اختلاف مى‌کنند، میانشان حکم خواهد کرد.
کیست ستمکارتر از آنکه نگذاشت که نام خدا در مسجدهاى خدا برده شود، و در ویران ساختن آنها کوشید؟ روا نیست در آن مسجدها جز بیمناک و ترسان داخل شوند و نصیبشان در دنیا خوارى و در آخرت عذابى بزرگ است.
مشرق و مغرب از آن خداست. پس به هر جاى که رو کنید، همان جا رو به خداست. خدا فراخ‌رحمت و داناست.
گفتند که خدا فرزندى گرفت. منزه است او. بلکه هر چه در آسمانها و زمین است از آن اوست و همه فرمانبردار اویند.
آفریننده آسمانها و زمین است. چون اراده چیزى کند، مى‌گوید: موجود شو. و آن چیز موجود مى‌شود.
نادانان گفتند: چرا خدا با ما سخن نمى‌گوید؟ یا معجزه‌اى بر ما نمى‌آید؟ پیشینیانشان نیز چنین سخنانى مى‌گفتند. دلهایشان همانند یکدیگر است. ما براى آنان که به یقین رسیده‌اند، آیات را بیان کرده‌ایم.
ما تو را که سزاوار هستى، به رسالت فرستادیم، تا مژده دهى و بیم دهى. تو مسئول دوزخیان نیستى.
یهودان و ترسایان از تو خشنود نمى‌شوند، تا به آیینشان گردن نهى. بگو: هدایت، هدایتى است که از جانب خدا باشد. اگر از آن پس که خدا تو را آگاه کرده است از خواسته آنها پیروى کنى، هیچ یاور و مددکارى از جانب او نخواهى داشت.
کسانى که کتابشان داده‌ایم و آنچنان که سزاوار است آن را مى خوانند، مؤمنان به آن هستند، و آنان که به آن ایمان ندارند، زیانکاران هستند.
اى بنى اسرائیل، از آن نعمتى که بر شما ارزانى داشتم و شما را بر جهانیان برترى دادم، یاد کنید.
و بترسید از روزى که هیچ کس دیگرى را به کار نیاید و فدیه پذیرفته نشود و شفاعت سودشان نکند و کسى به یاریشان برنخیزد.
و پروردگار ابراهیم او را به کارى چند بیازمود و ابراهیم آن کارها را به تمامى به انجام رسانید. خدا گفت: من تو را پیشواى مردم گردانیدم. گفت: فرزندانم را هم؟ گفت: پیمان من ستمکاران را در بر نگیرد.
و کعبه را جایگاه اجتماع و مکان امن مردم ساختیم. مقام ابراهیم را نمازگاه خویش گیرید. ما ابراهیم و اسماعیل را فرمان دادیم: خانه مرا براى طواف‌کنندگان و مقیمان و راکعان و ساجدان پاکیزه دارید.
و ابراهیم گفت: اى پروردگار من، این شهر را جاى امنى گردان و از مردمش آنان را که به خدا و روز قیامت ایمان دارند، از هر ثمره روزى ساز. گفت: هر کس که کافر شد او را اندک برخوردارى دهم، سپس به عذاب آتش دچارش گردانم، که بد سرانجامى است.
و چون ابراهیم و اسماعیل پایه‌هاى خانه را بالا بردند، گفتند: اى پروردگار ما، از ما بپذیر، که تو شنوا و دانا هستى.
اى پروردگار ما، ما را فرمانبردار خویش ساز و نیز فرزندان ما را فرمانبردار خویش گردان، و مناسکمان را به ما بیاموز، و توبه ما بپذیر که تو توبه‌پذیرنده و مهربان هستى.
اى پروردگار ما، از میانشان پیامبرى بر آنها مبعوث گردان تا آیات تو را برایشان بخواند و به آنها کتاب و حکمت بیاموزد و آنها را پاکیزه سازد و تو پیروزمند و حکیم هستى.
چه کسى از کیش ابراهیم روى برمى‌تابد جز آنکه خود را بى‌خرد ساخته باشد؟ ابراهیم را در دنیا برگزیدیم و او در آخرت نیز از شایستگان است.
و پروردگارش به او گفت: تسلیم شو. گفت: من در برابر پروردگار جهانیان تسلیمم.
ابراهیم به فرزندان خود وصیت کرد که در برابر خدا تسلیم شوند. و یعقوب به فرزندان خود گفت: اى فرزندان من، خدا براى شما این دین را برگزیده است، مباد بمیرید بى آنکه بدان گردن نهاده باشید.
آیا شما حاضر بودید، آنگاه که مرگ یعقوب فرا رسید و به فرزندانش گفت: پس از من چه چیز را مى‌پرستید؟ گفتند: خداى تو و خداى نیاکان تو ابراهیم و اسماعیل و اسحاق را به یکتایى خواهیم پرستید و در برابر او تسلیم هستیم.
آنها امتهایى بوده‌اند که اکنون درگذشته‌اند. آنچه کرده بودند از آن آنهاست و آنچه شما کنید از آن شماست و شما را از اعمالى که آنها مى کرده‌اند نمى‌پرسند.
گفتند: یهودى یا نصرانى شوید تا به راه راست افتید. بگو: ما کیش یکتاپرستى ابراهیم را برگزیدیم و او مشرک نبود.
بگویید: ما به خدا و آیاتى که بر ما نازل شده و نیز آنچه بر ابراهیم و اسماعیل و اسحاق و یعقوب و سبطها نازل آمده و نیز آنچه به موسى و عیسى فرستاده شده و آنچه بر پیامبران دیگر از جانب پروردگارشان آمده است، ایمان آورده‌ایم. میان هیچ یک از پیامبران فرقى نمى‌نهیم و همه در برابر خدا تسلیم هستیم.
اگر به آنچه شما ایمان آورده‌اید، آنان نیز ایمان بیاورند، هدایت یافته‌اند. اما اگر روى برتافتند، پس با تو سر خلاف دارند و در برابر آنها خدا تو را کافى است که او شنوا و داناست.
این رنگ خداست و رنگ چه کسى از رنگ خدا بهتر است. ما پرستندگان او هستیم.
بگو: آیا درباره خدا با ما مجادله مى‌کنید؟ او پروردگار ما و شماست. اعمال ما از آن ما و اعمال شما از آن شماست و ما او را به پاکدلى مى‌پرستیم.
آیا مى‌گویید که ابراهیم و اسماعیل و اسحاق و یعقوب و سبطها یهودى یا نصرانى بودند؟ بگو: آیا شما آگاه ترید یا خدا؟ ستمکارتر از کسى که گواهى خود را از خدا پنهان مى‌کند کیست؟ و خداوند از کارهایى که مى‌کنید غافل نیست.
آنان امتهایى بوده‌اند که اکنون درگذشته‌اند. آنچه آنها کردند از آن آنهاست و آنچه شما مى‌کنید از آن شماست و شما را از اعمال آنها نمى پرسند.
از مردم، آنان که کم خردند، خواهند گفت: چه چیز آنها را از قبله‌اى که رو به روى آن مى‌ایستادند برگردانید؟ بگو: مشرق و مغرب از آن خداست و خدا هر کس را که بخواهد به راه راست هدایت مى کند.
آرى چنین است که شما را بهترین امتها گردانیدیم تا بر مردمان گواه باشید و پیامبر بر شما گواه باشد. و آن قبله‌اى را که رو به روى آن مى‌ایستادى دگرگون نکردیم، جز بدان سبب که آنان را که از پیامبر پیروى مى‌کنند از آنان که مخالفت مى‌ورزند بازشناسیم. هر چند که این امر جز بر هدایت‌یافتگان دشوار مى‌نمود. خدا ایمان شما را تباه نمى‌کند، او بر مردمان مهربان و بخشاینده است.
نگریستنت را به اطراف آسمان مى‌بینیم. تو را به سوى قبله‌اى که مى‌پسندى مى‌گردانیم. پس روى به جانب مسجدالحرام کن. و هر جا که باشید روى بدان جانب کنید. اهل کتاب مى‌دانند که این دگرگونى به حق و از جانب پروردگارشان بوده است. و خدا از آنچه مى‌کنید غافل نیست.
براى اهل کتاب هر برهان و نشانه‌اى که بیاورى از قبله تو پیروى نخواهند کرد، و تو نیز از قبله آنها پیروى نمى‌کنى، و آنها هم خود پیرو قبله یکدیگر نخواهند بود. هرگاه پس از آگاهى، پى خواهشهاى ایشان بروى، از ستمکاران خواهى بود.
اهل کتاب همچنان که فرزندان خود را مى‌شناسند او را مى‌شناسند، ولى گروهى از ایشان در عین آگاهى حقیقت را پنهان مى‌دارند.
آنچه از جانب خدا بر تو نازل شده، حق همان است؛ تردید مکن.
هر کسى را جانبى است که بدان روى مى‌آورد. پس در نیکى کردن بر یکدیگر سبقت گیرید. هر جا که باشید خدا شما را حاضر مى‌آورد، که او بر هر کارى تواناست.
از هر جاى که بیرون شوى روى خود به جانب مسجدالحرام کن. حق همان است که پروردگارت بدان امر فرموده. و خدا از کارهایتان ناآگاه نیست.
از هر جاى که بیرون شوى روى خویش به جانب مسجدالحرام کن. و هر جا که باشید روى بدان سوى کنید تا هیچ کس را، جز ستمکاران، با شما مجادله‌اى نباشد. از ایشان مترسید، از من بترسید تا نعمت خویش بر شما تمام کنم، باشد که هدایت شوید.
همچنان که پیامبرى از خود شما را بر شما فرستادیم تا آیات ما را برایتان بخواند و شما را پاکیزه گرداند و کتاب و حکمت آموزد و آنچه را که نمى‌دانستید به شما یاد دهد.
پس مرا یاد کنید تا شما را یاد کنم. مرا سپاس گویید و ناسپاسى من مکنید.
اى کسانى که ایمان آورده‌اید، از شکیبایى و نماز مدد جویید که خدا با شکیبایان است.
آنان را که در راه خدا کشته مى‌شوند، مرده مخوانید. آنها زنده‌اند و شما در نمى‌یابید.
البته شما را به اندکى ترس و گرسنگى و بینوایى و بیمارى و نقصان در محصول مى‌آزماییم. و شکیبایان را بشارت ده.
کسانى که چون مصیبتى به آنها رسید گفتند: ما از آن خدا هستیم و به او باز مى‌گردیم.
صلوات و رحمت پروردگارشان بر آنان باد، که هدایت یافتگانند.
صفا و مروه از شعایر خداست. پس کسانى که حج خانه را به جاى مى‌آورند یا عمره مى‌گزارند، اگر بر آن دو کوه طواف کنند مرتکب گناهى نشده‌اند. پس هر که کار نیکى را به رغبت انجام دهد بداند که خدا شکر گزارنده‌اى داناست.
کسانى را که دلایل روشن و هدایت‌کننده ما را، پس از آنکه در کتاب براى مردم بیانشان کرده‌ایم، کتمان مى‌کنند هم خدا لعنت مى کند و هم دیگر لعنت‌کنندگان.
مگر آنها که توبه کردند و به صلاح آمدند و آنچه پنهان داشته بودند آشکار ساختند، که توبه‌شان را مى‌پذیرم و من توبه‌پذیر و مهربانم.
بر آنان که کافر بودند و در کافرى مردند لعنت خدا و فرشتگان و همه مردم باد.
جاودانه در لعنتند و در عذابشان تخفیف داده نشود و لحظه‌اى مهلتشان ندهند.
خداى شما خدایى است یکتا. خدایى جز او نیست بخشاینده و مهربان.
در آفرینش آسمانها و زمین، و در آمد و شد شب و روز، و در کشتیهایى که در دریا مى‌روند و مایه سود مردمند، و در بارانى که خدا از آسمان فرو مى‌فرستد تا زمین مرده را بدان زنده سازد و جنبندگان را در آن پراکنده کند، و در حرکت بادها، و ابرهاى مسخر میان زمین و آسمان؛ براى خردمندانى که در مى‌یابند نشانه هاست.
بعضى از مردم خدا را همتایانى اختیار مى‌کنند و آنها را چنان دوست مى‌دارند که خدا را. ولى آنان که ایمان آورده‌اند خدا را بیشتر دوست مى‌دارند. و آنگاه که این ستم پیشگان عذاب را ببینند دریابند که همه قدرت از آن خداست. هر آینه خدا به سختى عقوبت مى‌کند.
آنگاه که پیشوایان، عذاب را بنگرند و از فرمانبران خویش بیزارى جویند و پیوند میان ایشان گسسته گردد.
و آن پیروان گویند: کاش بار دیگر بازمى‌گشتیم، تا آنچنان که از ما بیزارى جسته‌اند از آنها بیزارى مى‌جستیم. خداوند کردارهایشان را اینچنین مایه حسرتشان سازد و آنان از آتش رهایى نیابند.
اى مردم، از آن چیزهاى حلال و پاکیزه که در زمین است بخورید و پاى به جاى پاى شیطان مگذارید که دشمن آشکار شماست.
او شما را به بدى و زشتى فرمان مى‌دهد و مى‌خواهد که درباره خدا چیزهایى بگویید که بدان آگاه نیستید.
چون به ایشان گفته شود که از آنچه خدا نازل کرده است پیروى کنید، گویند: نه، ما به همان راهى مى‌رویم که پدرانمان مى‌رفتند. حتى اگر پدرانشان بیخرد و گمراه بوده‌اند.
مثل کافران، مثل حیوانى است که کسى در گوش او آواز کند، و او جز بانگى و آوازى نشنود. اینان کرانند، لالانند، کورانند و هیچ درنمى یابند.
اى کسانى که ایمان آورده‌اید، از آن چیزهاى پاکیزه‌اى که روزى شما کرده‌ایم، بخورید و اگر خدا را مى‌پرستید، سپاسش را به جاى آورید.
جز این نیست که مردار را و خون را و گوشت خوک را و آنچه را که به هنگام ذبح نام غیر خدا بر آن بخوانند، بر شما حرام کرد. اما کسى که ناچار شود هرگاه که بى‌میلى جوید و از حد نگذراند، گناهى مرتکب نشده است، که خدا آمرزنده و بخشاینده است.
آنان که کتابى را که خدا نازل کرده است پنهان مى‌دارند، تا بهاى اندکى بستانند، شکمهاى خود را جز از آتش انباشته نمى‌سازند. و خدا در روز قیامت با آنها سخن نگوید و پاکشان نسازد و بهره آنها عذابى دردآور است.
اینان گمراهى را به جاى هدایت برگزیدند و عذاب را به جاى آمرزش. چه چیز بر آتش شکیبایشان ساخته؟
زیرا که خدا کتاب را به حق نازل کرد و کسانى که در کتاب خدا اختلاف مى‌کنند، در مخالفتى دور از صوابند.
نیکى آن نیست که روى خود به جانب مشرق و مغرب کنید، بلکه نیکوکار کسى است که به خدا و روز بازپسین و فرشتگان و کتاب خدا و پیامبران ایمان آورد. و مال خود را، با آنکه دوستش دارد، به خویشاوندان و یتیمان و درماندگان و مسافران و گدایان و دربندماندگان ببخشد. و نماز بگزارد و زکات بدهد. و نیز کسانى هستند که چون عهدى مى‌بندند بدان وفا مى‌کنند. و آنان که در بینوایى و بیمارى و به هنگام جنگ صبر مى‌کنند، اینان راستگویان و پرهیزگارانند.
اى کسانى که ایمان آورده‌اید، درباره کشتگان بر شما قصاص مقرر شد: آزاد در برابر آزاد و بنده در برابر بنده و زن در برابر زن. پس هر کس که از جانب برادر خود عفو گردد باید که با خشنودى از پى اداى خونبها رود و آن را به وجهى نیکو بدو پردازد. این حکم، تخفیف و رحمتى است از جانب پروردگارتان و هر که از آن سرباز زند، بهره او عذابى است دردآور.
اى خردمندان، شما را در قصاص کردن زندگى است. باشد که پروا کنید.
هرگاه یکى از شما را مرگ فرا رسد و مالى بر جاى گذارد، مقرر شد که درباره پدر و مادر و خویشاوندان، از روى انصاف وصیت کند. و این شایسته پرهیزگاران است.
پس هر کس که آن وصیت را بشنود و آنگاه دگرگونش سازد، گناهش بر آن کسى است که آن را دگرگون ساخته است. خدا شنوا و داناست.
هرگاه بیم آن رود که وصیت‌کننده‌اى در وصیت خویش دستخوش ستم یا گناهى شده باشد، اگر کسى به اصلاح میان آنان پردازد، مرتکب گناهى نشده است، که خدا آمرزنده و مهربان است.
اى کسانى که ایمان آورده‌اید، روزه داشتن بر شما مقرر شد، همچنان که بر کسانى که پیش از شما بوده‌اند مقرر شده بود، تا پرهیزگار شوید.
روزهایى معدود. هر کس که از شما بیمار یا در سفر باشد، به همان تعداد از روزهاى دیگر روزه بدارد. و آنان که توانایى آن ندارند، هر روز را به اطعام مسکینى باز خرند. و هر که به رغبت در آن بیفزاید، برایش بهتر است و اگر مى‌خواهید بدانید، بهتر آن است که خود روزه بدارید.
ماه رمضان، که در آن براى راهنمایى مردم و بیان راه روشن هدایت و جدا ساختن حق از باطل، قرآن نازل شده است. پس هر کس که این ماه را دریابد، باید که در آن روزه بدارد. و هر کس که بیمار یا در سفر باشد، به همان تعداد از روزهاى دیگر. خدا براى شما خواستار آسایش است نه سختى و تا آن شمار را کامل سازید. و خدا را بدان سبب که راهنماییتان کرده است به بزرگى یاد کنید و سپاس گویید.
چون بندگان من درباره من از تو بپرسند، بگو که من نزدیکم و به نداى کسى که مرا بخواند پاسخ مى‌دهم. پس به نداى من پاسخ دهند و به من ایمان آورند تا راه راست یابند.
همبسترى با زنانتان در شب ماه روزه بر شما حلال شد. آنها پوشش شمایند و شما پوشش آنهایید. خدا مى‌دانست که شما به خویشتن خیانت مى‌ورزید، پس توبه شما را بپذیرفت و شما را عفو کرد. اکنون با آنها همبستر شوید و آنچه را که خدا بر شما مقرر گردانیده است انجام دهید، و بخورید و بیاشامید تا رشته روشن صبحدم در تاریکى شب آشکار شود. و روزه را به شب برسانید. و چون در مسجد اعتکاف کنید، با زنان همبستر مشوید. اینها حدود فرمان خداست، بدان نزدیک مشوید. خدا آیات خود را اینچنین بیان مى‌کند، باشد که به پرهیزگارى برسند.
اموال یکدیگر را به ناشایست مخورید و آن را به رشوت به حاکمان مدهید تا بدان سبب اموال گروهى دیگر را به ناحق بخورید. و شما خود مى‌دانید.
از تو درباره هلالهاى ماه مى‌پرسند، بگو: براى آن است که مردم وقت کارهاى خویش و زمان حج را بشناسند. و پسندیده نیست که از پشت خانه‌ها به آنها داخل شوید، ولى پسندیده راه کسانى است که پروا مى‌کنند و از درها به خانه‌ها درآیید و از خدا بترسید تا رستگار شوید.
با کسانى که با شما جنگ مى‌کنند، در راه خدا بجنگید و تعدى مکنید. زیرا خدا تعدى‌کنندگان را دوست ندارد.
هر جا که آنها را بیابید بکشید و از آنجا که شما را رانده‌اند، برانیدشان، که فتنه از قتل بدتر است. و در مسجدالحرام با آنها مجنگید، مگر آنکه با شما بجنگند. و چون با شما جنگیدند بکشیدشان، که این است پاداش کافران.
و اگر باز ایستادند، خدا آمرزنده و مهربان است.
با آنها بجنگید تا دیگر فتنه‌اى نباشد و دین تنها دین خدا شود. ولى اگر از آیین خویش دست برداشتند، تجاوز جز بر ستمکاران روا نیست.
این ماه حرام در مقابل آن ماه حرام و شکستن ماه‌هاى حرام را قصاص است. پس هر کس بر شما تعدى کند. به همان اندازه تعدى‌اش بر او تعدى کنید و از خدا بترسید و بدانید که او با پرهیزگاران است.
در راه خدا انفاق کنید و خویشتن را به دست خویش به هلاکت میندازید و نیکى کنید که خدا نیکوکاران را دوست دارد.
حج و عمره را براى خدا کامل به جاى آرید. و اگر شما را از حج بازداشتند، آن قدر که میسر است قربانى کنید و سر متراشید تا قربانى شما به قربانگاهش برسد. اگر یکى از شما بیمار یا در سرش آزارى بود به عنوان فدیه روزه بدارد یا صدقه دهد یا قربانى کند. و چون ایمن شوید، هر که از عمره تمتع به حج باز آید، آن قدر که او را میسر است قربانى کند. و هر که را قربانى میسر نشد سه روز در حج روزه بدارد و هفت روز چون از حج باز گردد، تا ده روز کامل شود. و این حکم براى کسى است که از مردم مکه نباشد. از خدا بترسید و بدانید که خدا به سختى عقوبت مى‌کند.
حج در ماه‌هاى معینى است. هر که در آن ماه‌ها این فریضه را ادا کند باید که در اثناى آن جماع نکند و فسقى از او سر نزند و مجادله نکند. هر کار نیکى که انجام مى‌دهید خدا از آن آگاه است. و توشه بردارید، که بهترین توشه‌ها پرهیزگارى است. اى خردمندان، از من بترسید.
اگر به هنگام حج طالب روزى خدا باشید، مرتکب گناهى نشده‌اید، و چون از عرفات بازگشتید خدا را در مشعرالحرام یاد کنید، از آن رو که شما را هدایت کرده، در حالى که پیش از آن گمراه بوده‌اید.
سپس از آنجا که دیگر مردم بازمى‌گردند، شما نیز بازگردید و از خدا آمرزش بخواهید که آمرزنده و مهربان است.
چون مناسکتان را به جاى آوردید، همچنان که پدران خویش را یاد مى‌کردید -حتى بیشتر از آن- خداى را یاد کنید. برخى از مردم مى‌گویند: اى پروردگار ما، ما را در دنیا چیزى بخش. اینان را در آخرت نصیبى نیست.
و برخى از مردم مى‌گویند: اى پروردگار ما، ما را، هم در دنیا خیرى بخش و هم در آخرت، و ما را از عذاب آتش نگه دار.
اینان از آنچه خواسته‌اند، بهره‌مند مى‌شوند و خدا به سرعت به حساب هر کس مى‌رسد.
خداوند را در روزهایى چند یاد کنید، و هر که در دو روز شتاب کند، مرتکب گناهى نشده است. هر پرهیزگارى هم که تأخیر کند گناهى نکرده است. از خدا بترسید و بدانید که همگان به پیشگاه وى گرد مى‌آیید.
در این دنیا کسى است از مردم که خدا را به درستى اعتقاد خویش گواه مى‌گیرد و تو را سخنش درباره زندگى این دنیا به شگفت مى‌دارد، در حالى که کینه‌توزترین دشمنان است.
چون از نزد تو بازگردد، در زمین فساد کند و کشتزارها و دامها را نابود سازد، و خدا فساد را دوست ندارد.
و چون به او گویند که از خدا بترس، خودخواهى‌اش او را به گناه کشاند. جهنم، آن آرامگاه بد، او را بس باشد.
کسى دیگر از مردم براى جستن خشنودى خدا جان خویش را فدا کند. خدا بر این بندگان مهربان است.
اى کسانى که ایمان آورده‌اید، همگان به اطاعت درآیید و پاى به جاى پاى شیطان مگذارید که او دشمن آشکار شماست.
هرگاه پس از آن که این آیات روشن خدا به شما رسید، در ایمان خویش لغزشى یافتید، بدانید که خدا پیروزمند و حکیم است.
آیا اینان منتظر آن هستند که خدا با فرشتگان در زیر سایبانى از ابر نزدشان بیاید و کار یکسره شود؟ حال آنکه خدا مرجع همه کارهاست.
از بنى اسرائیل بپرس که ایشان را چه آیات روشنى دادیم. هر کس که نعمتى را که خدا به او عنایت کرده است دگرگون سازد، بداند که عقوبت او سخت است.
براى کافران زندگى اینجهانى آراسته شده است و مؤمنان را به ریشخند مى‌گیرند. آنان که از خدا مى‌ترسند در روز قیامت بر فراز کافران هستند، و خدا هرکس را که بخواهد بى‌حساب روزى مى‌دهد.
مردم یک امت بودند، پس خدا پیامبران بشارت‌دهنده و ترساننده را بفرستاد، و بر آنها کتاب بر حق نازل کرد تا آن کتاب در آنچه مردم اختلاف دارند میانشان حکم کند، ولى جز کسانى که کتاب بر آنها نازل شده و حجتها آشکار گشته بود از روى حسدى که نسبت به هم مى ورزیدند در آن اختلاف نکردند. و خدا مؤمنان را به اراده خود در آن حقیقتى که اختلاف مى‌کردند راه نمود، که خدا هر کس را که بخواهد به راه راست هدایت مى‌کند.
مى‌پندارید که به بهشت خواهید رفت؟ و هنوز آنچه بر سر پیشینیان شما آمده، بر سر شما نیامده؟ به ایشان سختى و رنج رسید و متزلزل شدند، تا آنجا که پیامبر و مؤمنانى که با او بودند، گفتند: پس یارى خدا کى خواهد رسید؟ بدان که یارى خدا نزدیک است.
از تو مى‌پرسند که چه انفاق کنند؟ بگو آنچه از مال خود انفاق مى‌کنید، براى پدر و مادر و خویشاوندان و یتیمان و مسکینان و رهگذران باشد، و هر کار نیکى که کنید خدا به آن آگاه است.
جنگ بر شما مقرر شد، در حالى که آن را ناخوش دارید. شاید چیزى را ناخوش بدارید و در آن خیر شما باشد و شاید چیزى را دوست داشته باشید و برایتان ناپسند افتد. خدا مى‌داند و شما نمى‌دانید.
تو را از جنگ‌کردن در ماه حرام مى‌پرسند. بگو: جنگ‌کردن در آن ماه گناهى بزرگ است. اما بازداشتن مردم از راه حق و کافر شدن به او و مسجدالحرام و بیرون راندن مردمش از آنجا در نزد خداوند گناهى بزرگتر است، و شرک از قتل بزرگ‌تر است. آنها با شما مى‌جنگند تا اگر بتوانند شما را از دینتان بازگردانند. از میان شما آنها که از دین خود بازگردند و کافر بمیرند، اعمالشان در دنیا و آخرت تباه شده و جاودانه در جهنم باشند.
کسانى که ایمان آورده‌اند و آنان که مهاجرت کرده‌اند و در راه خدا جهاد نموده‌اند، به رحمت خدا امید مى‌دارند و خدا آمرزنده و مهربان است.
تو را از شراب و قمار مى‌پرسند. بگو: در آن دو گناهى بزرگ و سودهایى است براى مردم. و گناهشان از سودشان بیشتر است. و از تو مى‌پرسند، چه چیز انفاق کنند؟ بگو: آنچه افزون آید. خدا آیات را اینچنین براى شما بیان مى‌کند، باشد که در کار دنیا و آخرت بیندیشید.
تو را از یتیمان مى‌پرسند. بگو: اصلاح حالشان بهتر است. و اگر با آنها آمیزش مى‌کنید چون برادران شما باشند. خداوند تبهکار را از نیکوکار بازمى‌شناسد و اگر خواهد بر شما سخت مى‌گیرد، که پیروزمند و حکیم است.
زنان مشرکه را تا ایمان نیاورده‌اند به زنى مگیرید و کنیز مؤمنه بهتر از آزادزن مشرکه است، هر چند شما را از او خوش آید. و به مردان مشرک تا ایمان نیاورده‌اند زن مؤمنه مدهید. و بنده مؤمن بهتر از مشرک است، هر چند شما را از او خوش آید. اینان به سوى آتش دعوت مى‌کنند و خدا به جانب بهشت و آمرزش. و آیات خود را آشکار بیان مى‌کند، باشد که بیندیشند.
تو را از حیض زنان مى‌پرسند. بگو: حیض رنجى است. پس در ایام حیض از آنان دورى گزینید و به آنها نزدیک مشوید تا پاک گردند. و چون پاک شدند از آنجا که خدا فرمان داده است با ایشان نزدیکى کنید. هر آینه خدا توبه‌کنندگان و پاکیزگان را دوست دارد.
زنانتان کشتزار شما هستند. هر جا که خواهید به کشتزار خود درآیید. و براى خویش از پیش چیزى فرستید و از خدا بترسید و بدانید که به نزد او خواهید شد. و مؤمنان را بشارت ده.
خدا را وسیله سوگندهاى خویش قرار مدهید تا از نیکوکارى و تقوى و اصلاح در میان مردم بازایستید، که خدا شنوا و داناست.
خدا شما را به سبب سوگندهاى لغوتان بازخواست نمى‌کند، بلکه به خاطر نیتى که در دل نهان مى‌دارید بازخواست مى‌کند. خدا آمرزنده و بردبار است.
براى کسانى که سوگند مى‌خورند که با زنان خویش نیامیزند چهار ماه مهلت است. پس اگر بازآیند، خدا آمرزنده و مهربان است.
و اگر عزم طلاق کردند، خداوند شنوا و داناست.
باید که زنان مطلقه تا سه بار پاک شدن از شوهر کردن بازایستند. و اگر به خدا و روز قیامت ایمان دارند، روا نیست که آنچه را که خدا در رحم آنان آفریده است پنهان دارند. و در آن ایام اگر شوهرانشان قصد اصلاح داشته باشند به باز گرداندنشان سزاوارترند. و براى آنان حقوقى شایسته است همانند وظیفه‌اى که بر عهده آنهاست ولى مردان را بر زنان مرتبتى است. و خدا پیروزمند و حکیم است.
این طلاق دو بار است و از آن پس یا به نیکو وجهى نگه داشتن اوست یا به نیکو وجهى رهاساختنش. و حلال نیست که از آنچه به زنان داده‌اید چیزى بازستانید مگر آنکه بدانند که حدود خدا را رعایت نمى کنند. اما هرگاه دانستید که آن دو حدود خدا را رعایت نمى‌کنند اگر آن، خود را از شوى باز خرد، گناهى بر آن دو نیست. اینها حدود خدا است. از آن تجاوز مکنید که ستمکاران از حدود خدا تجاوز مى کنند.
پس اگر باز زن را طلاق داد دیگر بر او حلال نیست، مگر آنکه به نکاح مردى دیگر درآید؛ و هرگاه آن مرد آن را طلاق دهد، اگر مى‌دانند که حدود خدا را رعایت مى‌کنند رجوعشان را گناهى نیست. اینها حدود خدا است که براى مردمى دانا بیان مى‌کند.
هرگاه زنان را طلاق دادید و مهلتشان سرآمد، یا آنان را به نیکو وجهى نگه دارید یا به نیکو وجهى رها سازید. و، تا بر آنها زیان برسانید یا ستم بکنید نگاهشان مدارید. و هر کس که چنین کند به خویشتن ستم کرده است. و آیات خدا را به ریشخند مگیرید و از نعمتى که خدا به شما داده است و از آیات و حکمتى که براى موعظه شما فرستاده است یاد کنید و از خدا بترسید و بدانید که او به همه چیز آگاه است.
و چون زنان را طلاق دادید و مهلتشان سرآمد، مانع مشوید که به نکاح همسران خود -هرگاه که میانشان رضایتى حاصل شده باشد- درآیند. کسى که از شما به خداى و روز قیامت ایمان آورده باشد اینچنین پند گیرد. و این شما را بهتر و به پاکى نزدیکتر است. خدا مى داند و شما نمى‌دانید.
مادرانى که مى‌خواهند شیردادن را به فرزندان خود کامل سازند، دو سال تمام شیرشان بدهند. خوراک و لباس آنان، به وجهى نیکو، بر عهده صاحب فرزند است و هیچ کس بیش از قدرتش مکلف نمى شود. نباید هیچ مادرى به خاطر فرزندش زیانى ببیند و هیچ پدرى به خاطر فرزندش. و قیم نیز چنین بر عهده دارد. و اگر پدر و مادر بخواهند با رضایت و مشاورت یکدیگر فرزندشان را از شیر بازگیرند مرتکب گناهى نشده‌اند. و هرگاه بخواهید کسى دیگر را به شیردادن فرزندتان برگمارید، اگر مزدى نیکو و در خورش بپردازید گناهى نیست. از خدا بترسید و بدانید که او به کارى که مى‌کنید بصیر و بیناست.
کسانى که از شما بمیرند و زنانى بر جاى گذارند، آن زنان باید که چهار ماه و ده روز انتظار کشند؛ و چون مدتشان به سرآمد، اگر درباره خویش کارى شایسته و در خور کنند، بر شما گناهى نیست، که خدا به کارهایى که مى‌کنید آگاه است.
و اگر به کنایت از آن زنان خواستگارى کنید یا اندیشه خود در دل نهان دارید، گناهى بر شما نیست. زیرا خدا مى‌داند که از آنها به زودى یاد خواهید کرد. ولى در نهان با آنان وعده منهید، مگر آنکه به وجهى نیکو سخن گویید؛ و آهنگ بستن نکاح مکنید تا آن مدت به سر آید، و بدانید که خدا به آنچه در دل دارید آگاه است. از او بترسید و بدانید که او آمرزنده و بردبار است.
اگر زنانى را که با آنها نزدیکى نکرده‌اید و مهرى برایشان مقرر نداشته‌اید طلاق گویید، گناهى نکرده‌اید. ولى آنها را به چیزى در خور بهره‌مند سازید: توانگر به قدر توانش و درویش به قدر توانش. این کارى است شایسته نیکوکاران.
اگر برایشان مهرى معین کرده‌اید و پیش از نزدیکى طلاقشان مى گویید، نصف آنچه مقرر کرده‌اید بپردازید؛ مگر آنکه ایشان خود، یا کسى که عقد نکاح به دست اوست، آن را ببخشد. و بخشیدن شما به پرهیزگارى نزدیکتر است. و فضیلت را میان خود فراموش مکنید، که خدا به کارهایى که مى‌کنید بیناست.
نمازها و نماز میانین را پاس دارید و مطیعانه براى خدا قیام کنید.
و اگر از دشمن بیمناک بودید، پیاده یا سواره نماز کنید. و چون ایمن شدید خدا را یاد کنید، زیرا به شما چیزهایى آموخت که نمى‌دانستید.
مردانى از شما که مى‌میرند و زنانى برجاى مى‌گذارند باید که درباره زنان خود وصیت کنند که هزینه آنها را به مدت یک سال بدهند و از خانه اخراجشان نکنند. پس اگر خود خارج شوند، در مورد تصمیمى که به نحو شایسته‌اى براى خود مى‌گیرند گناهى بر شما نیست. و خدا غالب و حکیم است.
براى زنان مطلقه بهره‌اى است شایسته، چنان که در خور مردان پرهیزگار باشد.
خدا آیاتش را براى شما اینچنین بیان مى‌کند، باشد که تعقل کنید.
آیا آن هزاران تن را ندیده‌اى که از بیم مرگ، از خانه‌هاى خویش بیرون رفتند؟ سپس خدا به آنها گفت: بمیرید. آنگاه همه را زنده ساخت. خدا به مردم نعمت مى‌دهد ولى بیشتر مردم شکر نعمت به جاى نمى‌آورند.
در راه خدا جنگ کنید و بدانید که خدا شنوا و داناست.
کیست که به خدا قرض الحسنه دهد، تا خدا بر آن چند برابر بیفزاید؟ خدا تنگدستى دهد و توانگرى بخشد و شما به سوى او باز گردانده مى‌شوید.
آیا آن گروه از بنى اسرائیل را پس از موسى ندیدى که به یکى از پیامبران خود گفتند: براى ما پادشاهى نصب کن تا در راه خدا بجنگیم. گفت: نپندارید که اگر قتال برشما مقرر شود از آن سرباز خواهید زد؟ گفتند: چرا درراه خدا نجنگیم درحالى که ما از سرزمینمان بیرون رانده شده‌ایم و از فرزندانمان جدا افتاده‌ایم؟ و چون قتال بر آنها مقرر شد، جز اندکى، از آن روى برتافتند. خدا به ستمکاران آگاه است.
پیغمبرشان به آنها گفت: خدا طالوت را پادشاه شما کرد. گفتند: چگونه او را بر ما پادشاهى باشد؟ ما سزاوارتر از او به پادشاهى هستیم و او را دارایى چندانى نداده‌اند. گفت: خدا او را بر شما برگزیده است و به دانش و توان او بیفزوده است، و خدا پادشاهیش را به هر که خواهد دهد که خدا دربرگیرنده و داناست.
پیغمبرشان گفت که نشان پادشاهى او این است که تابوتى که سکینه پروردگارتان و باقى میراث خاندان موسى و خاندان هارون در آن است و فرشتگانش حمل مى‌کنند، نزد شما آید. اگر مؤمن باشید این براى شما عبرتى است.
چون طالوت سپاهش را به راه انداخت، گفت: خدا شما را به جوى آبى مى‌آزماید: هر که از آن بخورد از من نیست، و هر که از آن نخورد یا تنها کفى بیاشامد از من است. همه جز اندکى از آن نوشیدند. چون او و مؤمنانى که همراهش بودند از نهر گذشتند، گفتند: امروز ما را توان جالوت و سپاهش نیست. آنانى که مى‌دانستند که با خدا دیدار خواهند کرد، گفتند: به خواست خدا چه بسا گروه اندکى که بر گروه بسیارى غلبه کند، که خدا با کسانى است که پاى مى‌فشرند.
چون با جالوت و سپاهش رو به رو شدند، گفتند: اى پروردگار ما، بر ما شکیبایى ببار و ما را ثابت‌قدم گردان و بر کافران پیروز ساز.
پس به خواست خدا ایشان را بشکستند و داود جالوت را بکشت و خدا به او پادشاهى و حکمت داد، و آنچه مى‌خواست به او بیاموخت. و اگر خدا بعضى از مردم را به وسیله بعضى دیگر دفع نمى‌کرد، زمین تباه مى شد، ولى خدا بر جهانیان فضل و کرم خویش را ارزانى مى‌دارد.
این است آیات خدا که به راستى بر تو مى‌خوانیم و تو از پیامبران هستى.
بعضى از این پیامبران را بر بعضى دیگر برترى دادیم. خدا با بعضى سخن گفت و بعضى را به درجاتى برافراشت. و به عیسى بن مریم معجزه‌ها دادیم و او را به روح القدس یارى کردیم. و اگر خدا مى خواست، مردمى که بعد از آنها بودند، پس از آنکه حجتها بر آنان آشکار شده بود، با یکدیگر قتال نمى‌کردند. ولى آنان اختلاف کردند: پاره‌اى مؤمن بودند و پاره‌اى کافر شدند. و اگر خدا مى‌خواست با هم قتال نمى‌کردند، ولى خدا هر چه خواهد مى‌کند.
اى کسانى که ایمان آورده‌اید، پیش از آنکه آن روز فرا رسد، که نه در آن خرید و فروشى باشد و نه دوستى و شفاعتى، از آنچه به شما روزى داده‌ایم انفاق کنید. و کافران خود ستمکارانند.
الله خدایى است که هیچ خدایى جز او نیست. زنده و پاینده است. نه خواب سبک او را فرا مى‌گیرد و نه خواب سنگین. از آن اوست هر چه در آسمانها و زمین است. چه کسى جز به اذن او، در نزد او شفاعت کند؟ آنچه را که پیش رو و آنچه را که پشت سرشان است مى‌داند و به علم او جز آنچه خود خواهد، احاطه نتوانند یافت. کرسى او آسمانها و زمین را در بر دارد. نگهدارى آنها، بر او دشوار نیست. او بلندپایه و بزرگ است.
در دین هیچ اجبارى نیست. هدایت از گمراهى مشخص شده است. پس هر کس که به طاغوت کفر ورزد و به خداى ایمان آورد، به چنان رشته استوارى چنگ زده که گسستنش نباشد. خدا شنوا و داناست.
خدا یاور مؤمنان است. ایشان را از تاریکیها به روشنى مى‌برد. ولى آنان که کافر شده‌اند طاغوت یاور آنهاست، که آنها را از روشنى به تاریکیها مى‌کشد. اینان جهنمیانند و همواره در آن خواهند بود.
آن کسى را که خدا به او پادشاهى ارزانى کرده بود ندیدى که با ابراهیم درباره پروردگارش محاجه مى‌کرد؟ آنگاه که ابراهیم گفت: پروردگار من زنده مى‌کند و مى‌میراند. او گفت: من نیز زنده مى‌کنم و مى میرانم. ابراهیم گفت: خدا خورشید را از مشرق برمى‌آورد تو آن را از مغرب برآور. آن کافر حیران شد. زیرا خدا ستمکاران را هدایت نمى کند.
یا مانند آن کس که به دهى رسید. دهى که سقفهاى بناهایش فروریخته بود. گفت: از کجا خدا این مردگان را زنده کند؟ خدا او را به مدت صد سال میراند. آنگاه زنده‌اش کرد. و گفت: چه مدت در اینجا بوده‌اى؟ گفت: یک روز یا قسمتى از روز. گفت: نه، صد سال است که در اینجا بوده‌اى. به طعام و آبت بنگر که تغییر نکرده است، و به خرت بنگر، مى‌خواهیم تو را براى مردمان عبرتى گردانیم، بنگر که استخوانها را چگونه به هم مى‌پیوندیم و گوشت بر آن مى‌پوشانیم. چون قدرت خدا بر او آشکار شد، گفت: مى‌دانم که خدا بر هر کارى تواناست.
ابراهیم گفت: اى پروردگار من، به من بنماى که مردگان را چگونه زنده مى‌سازى. گفت: آیا هنوز ایمان نیاورده‌اى؟ گفت: بلى، و لکن مى خواهم که دلم آرام یابد. گفت: چهار پرنده برگیر و گوشت آنها را به هم بیامیز، و هر جزئى از آنها را بر کوهى بنه. پس آنها را فراخوان. شتابان نزد تو مى‌آیند، و بدان که خدا پیروزمند و حکیم است.
مثل آنان که مال خود را در راه خدا انفاق مى‌کنند، مثل دانه‌اى است که هفت خوشه برآورد و در هر خوشه‌اى صد دانه باشد. خدا پاداش هر که را که بخواهد، چند برابر مى‌کند. خدا گشایش‌دهنده و داناست.
مزد کسانى که اموال خود را در راه خدا انفاق مى‌کنند و پس از انفاق منتى نمى‌نهند و آزارى نمى‌رسانند با پروردگارشان است. نه بیمناک مى‌شوند و نه اندوهگین.
گفتار نیکو و بخشایش، بهتر از صدقه‌اى است که آزارى به دنبال داشته باشد. خدا بى‌نیاز و بردبار است.
اى کسانى که ایمان آورده‌اید، همانند آن کس که اموال خود را از روى ریا و خودنمایى انفاق مى‌کند و به خدا و روز قیامت ایمان ندارد، صدقه‌هاى خویش را به منت‌نهادن و آزار رسانیدن باطل مکنید. مثل او مثل سنگ صافى است که بر روى آن خاک نشسته باشد. به ناگاه بارانى تند فرو بارد و آن سنگ را همچنان کشت ناپذیر باقى گذارد. چنین کسان از آنچه کرده‌اند سودى نمى‌برند، که خدا کافران را هدایت نمى‌کند.
و مثل کسانى که اموال خویش را براى طلب رضاى خدا از روى یقین و اعتقاد انفاق مى‌کنند، مثل بوستانى است بر تپه‌اى، که بارانى تند، بر آن بارد و دو چندان میوه دهد، و اگر نه بارانى تند که نرم بارانى بر آن بارد. خدا به کارهاى شما بیناست.
آیا از میان شما کسى هست که دوست داشته باشد که او را بوستانى از خرما و انگور بوده باشد، و جویها در پاى درختانش جارى باشد، و هر گونه میوه‌اى دهد، و خود پیر شده و فرزندانى ناتوان داشته باشد، به ناگاه گرد بادى آتشناک در آن بوستان افتد و بسوزد؟ خدا آیات خود را براى شما اینچنین بیان مى‌کند، باشد که بیندیشید.
اى کسانى که ایمان آورده‌اید، از دستاوردهاى نیکوى خویش و از آنچه برایتان از زمین رویانیده‌ایم انفاق کنید، نه از چیزهاى ناپاک و بد، که خود آنها را جز از روى اغماض نمى‌ستانید. و بدانید که خدا بى‌نیاز و ستودنى است.
شیطان شما را از بینوایى مى‌ترساند و به کارهاى زشت وا مى‌دارد، در حالى که خدا شما را به آمرزش خویش و افزونى وعده مى‌دهد. خدا گشایش‌دهنده و داناست.
به هر که خواهد حکمت عطا کند. و به هر که حکمت عطا شده نیکى فراوان داده شده. و جز خردمندان پند نپذیرند.
هر چه را انفاق یا نذر کرده‌اید، خدا به آن آگاه است. و ستمکاران را هیچ یارى و مددکارى نیست.
اگر آشکارا صدقه دهید کارى نیکوست و اگر در نهان به بینوایان صدقه دهید نیکوتر است و گناهان شما را مى‌زداید. و خدا به کارهایى که مى‌کنید آگاه است.
هدایت یافتن آنان بر عهده تو نیست، بلکه خداست که هر که را که بخواهد هدایت مى‌کند. و هر مالى که انفاق مى‌کنید ثوابش از آن خود شماست و جز براى خشنودى خدا چیزى انفاق مکنید و هر چه انفاق کنید پاداش آن به شما مى‌رسد و بر شما ستم نخواهد شد.
این صدقات از آن بینوایانى است که خود را در طاعت حق محصور کرده‌اند و در طلب قوت ناتوانند و آنچنان در پرده عفافند که هر که حال ایشان نداند پندارد که از توانگرانند. آنان را از سیمایشان مى‌شناسى که به اصرار از کسى چیزى نخواهند. و هر مالى که انفاق مى کنید خدا به آن آگاه است.
آنان که اموال خویش را در شب و روز، در پنهان و آشکار انفاق مى‌کنند، اجرشان با پروردگارشان است، نه بیمناک مى‌شوند و نه غمگین.
آنان که ربا مى‌خورند، در قیامت چون کسانى از قبر برمى‌خیزند که به افسون شیطان دیوانه شده باشند. و این به کیفر آن است که گفتند: ربا نیز چون معامله است. در حالى که خدا معامله را حلال و ربا را حرام کرده است. هر کس که موعظه خدا به او رسید و از رباخوارى باز ایستاد، خدا از گناهان پیشین او درگذرد و کارش به خدا واگذار مى‌شود. و آنان که بدان کار بازگردند، اهل جهنمند و جاودانه در آن خواهند بود.
خداوند، ربا را ناچیز مى‌گرداند و صدقات را افزونى مى‌دهد و هیچ کفران‌کننده گنهکار را دوست ندارد.
آنان که ایمان آورده‌اند و کارهاى نیکو کرده‌اند، و نماز خوانده‌اند و زکات داده‌اند، مزدشان با پروردگارشان است. نه بیمناک مى‌شوند و نه غمگین.
اى کسانى که ایمان آورده‌اید، از خدا بترسید، و اگر ایمان آورده‌اید، از ربا هر چه باقى مانده است رها کنید.
و هرگاه چنین نکنید، پس جنگ با خدا و رسول او را اعلام کنید. و اگر توبه کنید، اصل سرمایه از آن شماست. در این حال نه ستم کرده‌اید و نه تن به ستم داده‌اید.
و اگر وامدار تنگدست بود، مهلتى باید تا توانگر گردد. و اگر دانا باشید، دانید که چون بر او ببخشایید برایتان بهتر است.
از آن روز که به سوى خدا بازمى‌گردید و به هر کس پاداش عملش به تمامى داده مى‌شود و ستمى نمى‌بیند، بیمناک باشید.
اى کسانى که ایمان آورده‌اید، چون وامى تا مدتى معین به یکدیگر دهید، آن را بنویسید. و باید در بین شما کاتبى باشد که آن را به درستى بنویسد. و کاتب نباید که در نوشتن از آنچه خدا به او آموخته است سرپیچى کند. و مدیون باید که بر کاتب املاء کند و از الله، پروردگار خود بترسد و از آن هیچ نکاهد. اگر مدیون سفیه یا صغیر بود یا خود املاء کردن نمى‌توانست، ولى او از روى عدالت املاء کند. و دو شاهد مرد به شهادت گیرید. اگر دو مرد نبود، یک مرد و دو زن که به آنها رضایت دهید شهادت بدهند، تا اگر یکى فراموش کرد دیگرى به یادش بیاورد. و شاهدان چون به شهادت دعوت شوند، نباید که از شهادت خوددارى کنند. و از نوشتن مدت دین خود، چه کوچک و چه بزرگ، ملول مشوید. این روش در نزد خدا عادلانه‌تر است، و شهادت را استواردارنده‌تر و شک و تردید را زایل‌کننده‌تر. و هرگاه معامله نقدى باشد اگر براى آن سندى ننویسید مرتکب گناهى نشده‌اید. و چون معامله‌اى کنید، شاهدى گیرید. و نباید به کاتب و شاهد زیانى برسد، که اگر چنین کنید نافرمانى کرده‌اید. از خداى بترسید. خدا شما را تعلیم مى دهد و او بر هر چیزى آگاه است.
هرگاه در سفر بودید و کاتبى نیافتید، باید چیزى به گرو گرفته شود، و اگر کسى از شما دیگرى را امین دانست، آن کس که امین دانسته شده امانت را بازدهد و باید از الله، پروردگارش، بترسد. و شهادت را کتمان مکنید. هر کس که شهادت را کتمان کند، به دل گناهکار است و خدا از کارى که مى‌کنید آگاه است.
از آن خداست هر چه در آسمانها و زمین است. آنچه را که در دل دارید خواه آشکارش سازید یا پوشیده‌اش دارید، خدا شما را بدان بازخواست خواهد کرد. پس هر که را که بخواهد مى‌آمرزد و هر که را بخواهد عذاب مى‌کند. و خدا بر هر کارى تواناست.
پیامبر، خود به آنچه از جانب پروردگارش به او نازل شده ایمان دارد. و همه مؤمنان، به خدا و فرشتگانش و کتابهایش و پیامبرانش ایمان دارند. میان هیچ یک از پیامبرانش فرقى نمى‌نهیم. گفتند: شنیدیم و اطاعت کردیم، اى پروردگار ما، آمرزش تو را خواستاریم که سرانجام همه به سوى توست.
خدا هیچ کس را جز به اندازه طاقتش مکلف نمى‌کند. نیکیهاى هر کس از آن خود اوست و بدیهایش از آن خود اوست. اى پروردگار ما، اگر فراموش کرده‌ایم یا خطایى کرده‌ایم، ما را بازخواست مکن. اى پروردگار ما، آن گونه که بر امتهاى پیش از ما تکلیف گران نهادى، تکلیف گران بر ما منه و آنچه را که طاقت آن نداریم، بر ما تکلیف مکن. گناه ما ببخش و ما را بیامرز و بر ما رحمت آور. تو مولاى ما هستى. پس ما را بر گروه کافران پیروز گردان.
الف. لام. میم.
الله است که هیچ خدایى جز او نیست، زنده است و پاینده است.
این کتاب را که تصدیق‌کننده کتابهاى پیش از آن است به حق بر تو نازل کرد، و قبل از آن تورات را و انجیل را
براى هدایت مردم فرستاد و فرقان را نازل کرد. براى آنان که به آیات خدا ایمان نمى‌آورند عذابى سخت مهیاست، و خدا پیروزمند و انتقام گیرنده است.
هیچ چیز در زمین و آسمان بر خدا پوشیده نیست.
اوست که شما را در رحم مادران به هر سان که خواسته باشد مى‌نگارد. نیست خدایى جز او که پیروزمند و حکیم است.
اوست که این کتاب را بر تو نازل کرد. بعضى از آیه‌ها محکماتند، این آیه‌ها ام‌الکتابند، و بعضى آیه‌ها متشابهاتند. اما آنها که در دلشان میل به باطل است، به سبب فتنه‌جویى و میل به تأویل از متشابهات پیروى مى‌کنند، در حالى که تأویل آن را جز خداى نمى‌داند. و آنان که قدم در دانش استوار کرده‌اند مى‌گویند: ما بدان ایمان آوردیم، همه از جانب پروردگار ماست. و جز خردمندان پند نمى‌گیرند.
اى پروردگار ما، از آن پس که ما را هدایت کرده‌اى، دلهاى ما را به باطل متمایل مساز، و رحمت خود را بر ما ارزانى دار، که تو بخشاینده‌اى.
اى پروردگار ما، تو مردم را در آن روزى که هیچ شکى در آن نیست، گرد مى‌زورى. به یقین که خدا از وعده تخلف نکند.
کافران را داراییها و فرزندانشان هرگز از عذاب خدا نرهاند. آنها خود هیزم آتش جهنمند.
به شیوه آل فرعون و پیشینیانشان آیات ما را تکذیب کردند. پس خدا آنان را به کیفر گناهانشان بازخواست کرد. و عقوبت خدا شدید است.
به کافران بگوى: به زودى مغلوب خواهید شد و در جهنم، آن آرامگاه بد، گرد خواهید آمد.
در آن دو گروه که به هم رسیدند، براى شما عبرتى بود: گروهى در راه خدا مى‌جنگیدند و گروهى دیگر کافر بودند. آنان را به چشم خود دو چندان خویش مى‌دیدند. خدا هر کس را که بخواهد یارى دهد. و صاحبنظران را در این عبرتى است.
در چشم مردم آرایش یافته است، عشق به امیال نفسانى و دوست داشتن زنان و فرزندان و همیانهاى زر و سیم و اسبان داغ برنهاده و چارپایان و زراعت. همه اینها متاع زندگى اینجهانى هستند، در حالى که بازگشتنگاه خوب نزد خدا است.
بگو: آیا شما را به چیزهایى بهتر از اینها آگاه کنم؟ براى آنان که پرهیزگارى پیشه کنند، در نزد پروردگارشان بهشتهایى است که نهرها در آن روان است. اینان با زنان پاکیزه، در عین خشنودى خدا، جاودانه در آنجا خواهند بود. و خدا از حال بندگان آگاه است:
کسانى که مى‌گویند: اى پروردگار ما، ایمان آوردیم. گناهان ما را بیامرز و ما را از عذاب آتش حفظ کن،
شکیبایان و راستگویان و فرمانبرداران و انفاق‌کنندگان و آنان که در سحرگاهان آمرزش مى‌طلبند.
الله حکم کرد -و فرشتگان و دانشمندان نیز- که هیچ خدایى بر پاى دارنده عدل جز او نیست. خدایى جز او نیست که پیروزمند و حکیم است.
هر آینه دین در نزد خدا دین اسلام است. و اهل کتاب راه خلاف نرفتند، مگر از آن پس که به حقانیت آن دین آگاه شدند، و نیز از روى حسد. آنان که به آیات خدا کافر شوند، بدانند که او به زودى به حسابها خواهد رسید.
اگر با تو به داورى برخیزند بگوى: من و پیروانم در دین خویش به خدا اخلاص ورزیدیم. به اهل کتاب و مشرکان بگو: آیا شما هم به خدا اخلاص ورزیده‌اید؟ اگر اخلاص ورزیده‌اند پس هدایت یافته‌اند و اگر رویگردان شده‌اند، بر تو تبلیغ است و بس، و خدا بندگان را مى‌بیند.
کسانى را که به آیات خدا ایمان نمى‌آورند، و پیامبران را به ناحق مى کشند و مردمى را که از روى عدل فرمان مى‌دهند مى‌کشند، به عذابى دردآور بشارت ده.
اعمال اینان در دنیا و آخرت تباه شده است و هیچ یاورى ندارند.
آیا آنان را ندیدى که از کتاب بهره‌اى یافته بودند، چون دعوت شدند تا کتاب خدا درباره آنها حکم کند گروهى از ایشان بازگشتند و اعراض کردند؟
و این بدان سبب بود که مى‌گفتند: جز چند روزى آتش دوزخ به ما نرسد. و این دروغ که بر خود بسته بودند در دین خود فریبشان داد.
حالشان چگونه خواهد بود در آن روز بى‌تردید، وقتى که همه را گرد آوریم، تا پاداش عمل هر کس داده شود، بى‌آنکه بر کسى ستمى رود؟
بگو: بار خدایا، تویى دارنده ملک. به هر که بخواهى ملک مى‌دهى و از هر که بخواهى ملک مى‌ستانى. هر کس را که بخواهى عزت مى‌دهى و هر کس را که بخواهى ذلت مى‌دهى. همه نیکیها به دست توست و تو بر هر کارى توانایى.
از شب مى‌کاهى و به روز مى‌افزایى و از روز مى‌کاهى و به شب مى‌افزایى. زنده را از مرده بیرون مى‌آورى و مرده را از زنده. و به هر که بخواهى بى‌حساب روزى مى‌دهى.
نباید مؤمنان، کافران را به جاى مؤمنان به دوستى برگزینند. پس هر که چنین کند او را با خدا رابطه‌اى نیست. مگر اینکه از آنها بیمناک باشید. و خدا شما را از خودش مى‌ترساند که بازگشت به سوى اوست.
بگو: هر چه در دل دارید، چه پنهانش کنید و چه آشکارش سازید، خدا به آن آگاه است. او هر چه را که در آسمانها و زمین است مى‌داند و بر هر کارى تواناست.
روزى که هر کس کارهاى نیک و کارهاى بد خود را در برابر خود حاضر بیند، آرزو کند که‌اى کاش میان او و کردار بدش فاصله‌اى بزرگ بود. خداوند شما را از خودش مى‌ترساند. و خدا به بندگانش مهربان است.
بگو: اگر خدا را دوست مى‌دارید از من پیروى کنید تا او نیز شما را دوست بدارد و گناهانتان را بیامرزد، که آمرزنده و مهربان است.
بگو: از خدا و رسولش فرمان ببرید. پس اگر رویگردان شدند، بدانند که خدا کافران را دوست ندارد.
خدا آدم و نوح و خاندان ابراهیم و خاندان عمران را بر جهانیان برترى داد:
فرزندانى بودند، برخى از نسل برخى دیگر پدید آمده. و خدا شنوا و داناست.
و زن عمران گفت: اى پروردگار من، نذر کردم که آنچه در شکم دارم از کار اینجهانى آزاد و تنها در خدمت تو باشد. این نذر را از من بپذیر که تو شنوا و دانایى.
چون فرزند خویش بزاد، گفت: اى پروردگار من، این که زاییده‌ام دختر است -و خدا به آنچه زاییده بود داناتر است- و پسر چون دختر نیست. او را مریم نام نهادم. او و فرزندانش را از شیطان رجیم در پناه تو مى آورم.
پس پروردگارش آن دختر را به نیکى از او بپذیرفت. و به وجهى پسندیده پرورشش داد و زکریا را به سرپرستى او گماشت. و هر وقت که زکریا به محراب نزد او مى‌رفت، پیش او خوردنى مى‌یافت. مى گفت: اى مریم، اینها براى تو از کجا مى‌رسد؟ مریم مى‌گفت: از جانب خدا؛ زیرا او هر کس را که بخواهد بى‌حساب روزى مى‌دهد.
در آنجا زکریا پروردگارش را ندا داد و گفت: اى پروردگار من، مرا از جانب خود فرزندى پاکیزه عطا کن، همانا که تو دعا را مى‌شنوى.
پس همچنان که در محراب به نماز ایستاده بود، فرشتگان ندایش دادند: خدا تو را به یحیى بشارت مى‌دهد. او کلمه خدا را تصدیق مى کند و خود مهترى است بیزار از زنان و پیامبرى است از شایستگان.
گفت: اى پروردگار من، چگونه مرا پسرى باشد، در حالى که به پیرى رسیده‌ام و زنم نازاست؟ گفت: بدان سان که خدا هر چه بخواهد مى کند.
گفت: اى پروردگار من، براى من نشانه‌اى پدیدار کن. گفت: نشان تو این است که سه روز با مردم سخن نگویى مگر به اشاره؛ و پروردگارت را فراوان یاد کن و در شبانگاه و بامداد او را بستاى.
و فرشتگان گفتند: اى مریم، خدا تو را برگزید و پاکیزه ساخت و بر زنان جهان برترى داد؛
اى مریم، از پروردگارت اطاعت کن و سجده کن و با نمازگزاران نماز بخوان.
اینها از خبرهاى غیب است که به تو وحى مى‌کنیم. وگرنه آنگاه که قرعه زدند تا چه کسى از میانشان عهده‌دار نگهدارى مریم شود، و آنگاه که کارشان به نزاع کشید، تو در نزدشان نبودى.
فرشتگان گفتند: اى مریم، خدا تو را به کلمه خود بشارت مى‌دهد؛ نام او مسیح، عیسى پسر مریم است، در دنیا و آخرت آبرومند و از مقربان است.
با مردم همچنان که در بزرگى، در گهواره سخن مى‌گوید، و از شایستگان است.
مریم گفت: اى پروردگار من، چگونه مرا فرزندى باشد، در حالى که بشرى به من دست نزده است؟ گفت: بدین سان که خدا هر چه بخواهد مى‌آفریند. چون اراده چیزى کند به او گوید موجود شو، پس موجود مى‌شود.
خدا به او کتاب و حکمت و تورات و انجیل مى‌آموزد.
و به رسالت بر بنى اسرائیلش مى‌فرستد که: من با معجزه‌اى از پروردگارتان نزد شما آمده‌ام. برایتان از گل چیزى چون پرنده مى سازم و در آن مى‌دمم، به اذن خدا پرنده‌اى شود، و کور مادرزاد را و برص‌گرفته را شفا مى‌دهم. و به فرمان خدا مرده را زنده مى‌کنم. و به شما مى‌گویم که چه خورده‌اید و در خانه‌هاى خود چه ذخیره کرده‌اید. اگر از مؤمنان باشید، اینها براى شما نشانه‌هاى حقانیت من است.
تورات حاضر را تصدیق مى‌کنم و پاره‌اى از چیزهایى را که بر شما حرام شده حلال مى‌کنم. با نشانى از پروردگارتان نزد شما آمده‌ام. از خداى بترسید و از من اطاعت کنید.
الله پروردگار من و شماست. بپرستیدش که راه راست این است.
چون عیسى دریافت که به او ایمان نمى‌آورند، گفت: چه کسانى در راه خدا یاران منند؟ حواریان گفتند: ما یاران خداییم. به خدا ایمان آوردیم. شهادت ده که ما تسلیم هستیم:
اى پروردگار ما، به آنچه نازل کرده‌اى ایمان آوردیم و از رسول پیروى کردیم، ما را در شمار گواهى‌دهندگان بنویس.
آنان مکر کردند، و خدا هم مکر کرد، و خدا بهترین مکرکنندگان است.
آنگاه خدا گفت: اى عیسى، من تو را مى‌میرانم، و به سوى خود برمى آورم، و از کافران دور مى‌سازم، و تا روز قیامت آنان را که از تو پیروى کنند فراز کافران قرار خواهم داد. سپس بازگشت همه شما به سوى من است و من در آنچه اختلاف مى‌کردید میانتان حکم مى‌کنم.
اما آنان را که کافر شدند، در دنیا و آخرت به سختى عذاب خواهم کرد و آنها را مددکارانى نیست.
اما آنان که ایمان آوردند و کارهاى نیک کردند، خدا مزدشان را به تمامى خواهد داد. خدا ستمکاران را دوست ندارد.
اینها که بر تو مى‌خوانیم از آیات و اندرزهاى حکمت‌آمیز است.
مثل عیسى در نزد خدا، چون مثل آدم است که او را از خاک بیافرید و به او گفت: موجود شو. پس موجود شد.
این سخن حق از جانب پروردگار تو است. از تردیدکنندگان مباش.
از آن پس که به آگاهى رسیده‌اى، هر کس که درباره او با تو مجادله کند، بگو: بیایید تا حاضر آوریم، ما فرزندان خود را و شما فرزندان خود را، ما زنان خود را و شما زنان خود را، ما برادران خود را و شما برادران خود را. آنگاه دعا و تضرع کنیم و لعنت خدا را بر دروغگویان بفرستیم.
همانا این داستانى است راست و درست. جز الله هیچ خدایى نیست. او خدایى پیروزمند و حکیم است.
اگر رویگردان شوند، خداوند مفسدان را مى‌شناسد.
بگو: اى اهل کتاب، بیایید از آن کلمه‌اى که پذیرفته ما و شماست پیروى کنیم: آنکه جز خداى را نپرستیم و هیچ چیز را شریک او نسازیم و بعضى از ما بعضى دیگر را سواى خدا به پرستش نگیرد. اگر آنان رویگردان شدند بگو: شاهد باشید که ما مسلمان هستیم.
اى اهل کتاب، چرا درباره ابراهیم مجادله مى‌کنید، در حالى که تورات و انجیل بعد از او نازل شده است؟ مگر نمى‌اندیشید؟
هان اى اهل کتاب، گرفتم که در آنچه بدان علم دارید مجادله‌تان روا باشد، چرا در آنچه بدان علم ندارید مجادله مى‌کنید؟ در حالى که خدا مى‌داند و شما نمى‌دانید.
ابراهیم نه یهودى بود نه نصرانى، بلکه حنیفى مسلمان بود. و از مشرکان نبود.
نزدیک‌ترین کسان به ابراهیم همانا پیروان او و این پیامبر و مؤمنان هستند. و خدا یاور مؤمنان است.
طایفه‌اى از اهل کتاب دوست دارند که شما را گمراه کنند و حال آنکه نمى‌دانند که جز خود را گمراه نمى‌کنند.
اى اهل کتاب، با آنکه خود به آیات خدا شهادت مى‌دهید، چرا انکارشان مى‌کنید؟
اى اهل کتاب، با آنکه از حقیقت آگاهید، چرا حق را به باطل مى آمیزید و حقیقت را کتمان مى‌کنید؟
طایفه‌اى از اهل کتاب گفتند: در اول روز به آنچه بر مؤمنان نازل شده است ایمان بیاورید و در آخر روز انکارش کنید، تا مگر از اعتقاد خویش باز گردند.
و گفتند: جز پیروان دین خود را تصدیق مکنید. بگو: هدایت، هدایت خدایى است. و اگر گویند که به دیگران همان چیزهایى ارزانى شود که به شما ارزانى شده است، یا اگر گویند که فردا در نزد پروردگارتان با شما به حجت مى‌ایستند، بگو: فضیلت به دست خداست، به هر که خواهد آن را عطا مى‌کند، که او بخشاینده و داناست.
هر که را بخواهد خاص رحمت خود مى‌کند و خدا صاحب کرمى است بس بزرگ.
از میان اهل کتاب کسى است که اگر او را امین شمرى و قنطارى به او بسپارى آن را به تو باز مى‌گرداند، و از ایشان کسى است که اگر امینش شمرى و دینارى به او بسپارى جز به تقاضا و مطالبت آن را بازنگرداند. زیرا مى‌گوید: راه اعتراض مردم مکه بر ما بسته است و کس ما را ملامت نکند. اینان خود مى‌دانند که به خدا دروغ مى‌بندند.
آرى هر کس که به عهد خویش وفا کند و پرهیزگار باشد، خدا پرهیزگاران را دوست مى‌دارد.
کسانى که عهد خدا و سوگندهاى خود را به بهایى اندک مى فروشند در آخرت نصیبى ندارند و خدا در روز قیامت نه با آنان سخن مى‌گوید و نه به آنان مى‌نگرد و نه آنان را پاکیزه مى‌سازد. و برایشان عذابى دردآور است.
و از میان ایشان گروهى هستند که به شیوه کتاب خدا سخن مى گویند، تا پندارید که آنچه مى‌گویند از کتاب خداست، در حالى که از کتاب خدا نیست. و مى‌گویند که از جانب خدا آمده و حال آنکه از جانب خدا نیامده است. و خود مى‌دانند که بر خدا دروغ مى‌بندند.
نسزد هیچ بشرى را که خدا به او کتاب و حکمت و نبوت داده باشد، آنگاه به مردم بگوید که بندگان من باشید نه بندگان خدا. و حال آنکه پیامبران مى‌گویند: همچنان که از کتاب خدا مى‌آموزید و در آن مى خوانید، پرستندگان خدا باشید.
و نیز به شما نمى‌فرماید که فرشتگان و پیامبران را خدایان پندارید. آیا پس از آنکه اسلام آورده‌اید شما را به کفر فرمان مى‌دهد؟
و خدا از پیامبران پیمان گرفت که شما را کتاب و حکمت داده‌ام؛ به پیامبرى که آیین شما را تصدیق مى‌کند و به رسالت نزد شما مى‌آید بگروید و یارى‌اش کنید. گفت: آیا اقرار کردید و عهد مرا پذیرفتید؟ گفتند: اقرار کردیم. گفت: پس شهادت دهید و من نیز با شما از شاهدانم.
و هر که از آن پس سرپیچى کند از فاسقان است.
آیا دینى جز دین خدا مى‌جویند، حال آنکه آنچه در آسمانها و زمین است خواه و ناخواه تسلیم فرمان او هستند و به نزد او بازگردانده مى شوید.
بگو: به خدا و آنچه بر ما و بر ابراهیم و اسماعیل و اسحاق و یعقوب و فرزندان او و نیز آنچه بر موسى و عیسى و پیامبران دیگر از جانب پروردگارشان نازل شده است، ایمان آوردیم. میان هیچ یک از ایشان فرقى نمى‌نهیم و همه تسلیم اراده او هستیم.
و هر کس که دینى جز اسلام اختیار کند از او پذیرفته نخواهد شد و در آخرت از زیاندیدگان خواهد بود.
چگونه خدا هدایت کند قومى را که نخست ایمان آوردند و به حقانیت رسول شهادت دادند و دلایل و آیات روشن را مشاهده کردند، سپس کافر شدند؟ خدا ستمکاران را هدایت نمى‌کند.
جزایشان این است که لعنت خدا و فرشتگان و همه مردم بر آنان است.
جاوید در لعنت بمانند و از عذابشان کاسته نشود و مهلتشان ندهند.
مگر آنان که از آن پس توبه کنند و به صلاح آیند، زیرا خدا آمرزنده و مهربان است.
توبه کسانى که پس از ایمان آوردن کافر شدند و بر کفر خود افزودند، پذیرفته نخواهد شد. اینان گمراهانند.
آنان که کافر شدند و کافر مردند، اگر بخواهند به اندازه همه زمین طلا دهند و خویشتن را از عذاب باز خرند، از آنها پذیرفته نخواهد شد. برایشان عذابى دردناک است و ایشان را هیچ یاورى نیست.
نیکى را در نخواهید یافت تا آنگاه که از آنچه دوست مى‌دارید انفاق کنید. و هر چه انفاق مى‌کنید خدا بدان آگاه است.
همه طعامها بر بنى اسرائیل حلال بود، مگر آنها که پیش از نزول تورات، اسرائیل بر خود حرام کرده بود. بگو: اگر راست مى‌گویید تورات را بیاورید و بخوانید.
از آن پس هر که بر خدا دروغ بندد از ستمکاران است.
بگو: خدا راست مى‌گوید. آیین حنیف ابراهیم را پیروى کنید و او از مشرکان نبود.
نخستین خانه‌اى که براى مردم بنا شده همان است که در مکه است. خانه‌اى که جهانیان را سبب برکت و هدایت است.
در آنجاست آیات روشن و مقام ابراهیم. و هر که بدان داخل شود ایمن است. براى خدا، حج آن خانه بر کسانى که قدرت رفتن به آن را داشته باشند واجب است. و هر که راه کفر پیش گیرد، بداند که خدا از جهانیان بى‌نیاز است.
بگو: اى اهل کتاب، چرا آیات خدا را انکار مى‌کنید؟ خدا ناظر بر اعمال شماست.
بگو: اى اهل کتاب، به چه سبب آنها را که ایمان آورده‌اند از راه خدا بازمى‌دارید و مى‌خواهید که به راه کج روند؟ و شما خود به زشتى کار خویش آگاهید و خدا نیز از آنچه مى‌کنید غافل نیست.
اى کسانى که ایمان آورده‌اید، اگر از گروهى از اهل کتاب اطاعت کنید شما را از ایمانتان به کفر باز مى‌گردانند.
چگونه کافر مى‌شوید در حالى که آیات خدا بر شما خوانده مى شود و رسول او در میان شماست؟ و هر که به خدا تمسک جوید به راه راست هدایت شده است.
اى کسانى که ایمان آورده‌اید، آنچنان که شایسته ترس از خداست از او بترسید و جز در مسلمانى نمیرید.
و همگان دست در ریسمان خدا زنید و پراکنده مشوید و از نعمتى که خدا بر شما ارزانى داشته است یاد کنید: آن هنگام که دشمن یکدیگر بودید و او دلهایتان را به هم مهربان ساخت و به لطف او برادر شدید. و بر لبه پرتگاهى از آتش بودید، خدا شما را از آن برهانید. خدا آیات خود را براى شما اینچنین بیان مى‌کند، شاید هدایت یابید.
باید که از میان شما گروهى باشند که به خیر دعوت کنند و امر به معروف و نهى از منکر کنند. اینان رستگارانند.
همانند آن کسان مباشید که پس از آنکه آیات روشن خدا بر آنها آشکار شد، پراکنده گشتند و با یکدیگر اختلاف ورزیدند، البته براى اینان عذابى بزرگ خواهد بود.
آن روز که گروهى سپیدروى و گروهى سیه‌روى شوند به آنان که سیه‌روى شده‌اند مى‌گویند: آیا شما پس از ایمان آوردنتان کافر شدید؟ به سبب کافر شدنتان بچشید عذاب خدا را.
اما آنان که سپیدروى شده‌اند، همواره غرق در رحمت پروردگار باشند.
اینها آیات خداست که به حق بر تو فرو مى‌خوانیم. و خدا به مردم جهان ستم روا نمى‌دارد.
از آن خداست هر چه در آسمانها و زمین است و کارها بدو بازگردانیده شود.
شما بهترین امتى هستید از میان مردم پدید آمده، که امر به معروف و نهى از منکر مى‌کنید و به خدا ایمان دارید. اگر اهل کتاب نیز ایمان بیاورند برایشان بهتر است. بعضى از ایشان مؤمنند ولى بیشترین تبهکارانند.
به شما جز اندک آزار، دیگر آسیبى نرسانند. اگر با شما کارزار کنند پشت کنند و به هزیمت روند و پیروز نگردند.
هر جا که باشند مهر خوارى بر آنها زده شده است، مگر آنکه در امان خدا و در امان مردم باشند. و با خشم خدا قرین شده‌اند و مهر بدبختى بر آنها نهاده‌اند، زیرا به آیات خدا کافر شدند و پیامبران را به ناحق کشتند. و این بدان سبب بود که عصیان ورزیدند و تجاوز کردند.
اهل کتاب همه یکسان نیستند. گروهى به طاعت خدا ایستاده‌اند و آیات خدا را در دل شب تلاوت مى‌کنند و سجده به جاى مى‌آورند.
و به خدا و روز رستاخیز ایمان دارند و امر به معروف و نهى از منکر مى‌کنند و در کارهاى نیک شتاب مى‌ورزند و از جمله صالحانند.
و هر کار نیک که کنند نادیده انگاشته نشود، زیرا خدا به پرهیزگاران آگاه است.
کافران را اموال و اولادشان هیچ از عذاب خدا نرهاند و آنان اهل آتشند جاودانه در جهنم باشند.
آنچه اینان در این جهان انفاق مى‌کنند، همانند آن است که تندبادى سرد بر کشتزار قومى بر خویش ستم‌کرده بوزد، و آن کشته را نابود سازد. خدا بر آنها ستم روانداشت. آنان خود بر خود ستم کردند.
اى کسانى که ایمان آورده‌اید، دوست همرازى جز از همکیشان خود مگیرید، که دیگران از هیچ فسادى در حق شما کوتاهى نمى‌کنند و خواستار رنج و مشقت شمایند. و کینه‌توزى از گفتارشان آشکار است و آن کینه که در دل دارند بیشتر است از آنچه به زبان مى‌آورند. آیات را برایتان آشکار ساختیم، اگر به عقل دریابید.
آگاه باشید که شما آنان را دوست مى‌دارید و حال آنکه آنها شما را دوست ندارند. شما به همه این کتاب ایمان آورده‌اید. چون شما را ببینند گویند: ما هم ایمان آورده‌ایم. و چون خلوت کنند، از غایت کینه‌اى که به شما دارند سرانگشت خویش به دندان گزند. بگو: در کینه خویش بمیرید؛ هرآینه خدا به آنچه در دلهاست آگاه است.
اگر خیرى به شما رسد اندوهگین شوند و اگر به مصیبتى گرفتار آیید شادمان گردند. اگر شکیبایى ورزید و پرهیزگارى کنید از مکرشان به شما زیانى نرسد، که خدا بر هر کارى که مى‌کنند احاطه دارد.
و بامدادان از میان کسان خویش بیرون آمدى، تا مؤمنان را در آن جایها که مى‌بایست بجنگند بگمارى، و خدا شنوا و داناست.
دو گروه از شما آهنگ آن کردند که در جنگ سستى ورزند و خدا یاورشان بود، پس مؤمنان باید که بر خداى توکل کنند.
هر آینه خدا شما را در بدر یارى کرد و حال آنکه ناتوان بودید. پس، از خداى بترسید، باشد که سپاسگزار شوید.
آنگاه که به مؤمنان مى‌گفتى که اگر خدا سه هزار فرشته به یاریتان فروفرستد، آیا شما را کافى نخواهد بود؟
بلى، اگر پایدارى کنید و پرهیزگار باشید چون دشمنان تاخت آورند، خدا با پنج هزار از فرشتگان صاحب علامت شما را یارى کند.
و خداوند این کار را جز براى شادمانى و دلگرمى شما نکرد. و نیست یاریى مگر از سوى خداى پیروزمند و دانا،
تا گروهى از کافران را هلاک کند، یا خوار گرداند. آنگاه نومید بازگردند.
یا ایشان را به توبه وادارد یا آن ستمکاران را عذاب کند و تو را در این کارها دستى نیست.
از آن خداست هر چه در آسمانها و زمین است. هر که را بخواهد مى‌آمرزد و هر که را بخواهد عذاب مى‌کند، و خدا آمرزنده و مهربان است.
اى کسانى که ایمان آورده‌اید، ربا مخورید به افزودنهاى پى در پى. و از خداى بترسید تا رستگار شوید.
و بترسید از آتشى که براى کافران مهیا شده است.
و از خدا و رسول اطاعت کنید تا مگر مشمول رحمت شوید.
بر یکدیگر پیشى گیرید براى آمرزش پروردگار خویش و رسیدن به آن بهشت که پهنایش به قدر همه آسمانها و زمین است و براى پرهیزگاران مهیا شده است.
آن کسان که در توانگرى و تنگدستى انفاق مى‌کنند و خشم خویش فرومى‌خورند و از خطاى مردم درمى‌گذرند. خدا نیکوکاران را دوست دارد.
و آن کسان که چون مرتکب کارى زشت شوند یا به خود ستمى کنند، خدا را یاد مى‌کنند و براى گناهان خویش آمرزش مى‌خواهند و کیست جز خدا که گناهان را بیامرزد؟ و چون به زشتى گناه آگاهند در آنچه مى‌کردند پاى نفشرند.
پاداش اینان آمرزش پروردگارشان است و نیز بهشتهایى که در آن نهرها جارى است. در آنجا جاویدانند و چه نیکو است پاداش نیکوکاران.
پیش از شما سنتهایى بوده است، پس بر روى زمین بگردید و بنگرید که پایان کار آنها که پیامبران را به دروغگویى نسبت مى‌دادند چه بوده است.
این براى مردم دلیلى روشن و براى پرهیزگاران راهنما و اندرزى است.
سستى مکنید و اندوهگین مباشید، زیرا اگر ایمان آورده باشید شما برترى خواهید جست.
اگر بر شما زخمى رسید، به آن قوم نیز همچنان زخمى رسیده است. و این روزگار است که هر دم آن را به مراد کسى مى‌گردانیم، تا خدا کسانى را که ایمان آورده‌اند بشناسد و از شما گواهان گیرد. و خدا ستمکاران را دوست ندارد،
و تا مؤمنان را پاکیزه گرداند و کافران را نابود سازد.
آیا مى‌پندارید که به بهشت خواهید رفت و حال آن که هنوز خدا معلوم نداشته است که از میان شما چه کسانى جهاد مى‌کنند و چه کسانى پایدارى مى‌ورزند؟
پیش از آنکه مرگتان فرا رسد تمناى مرگ مى‌کردید، اینک مرگ را دیدید و در آن مى‌نگرید.
جز این نیست که محمد پیامبرى است که پیش از او پیامبرانى دیگر بوده‌اند. آیا اگر بمیرد یا کشته شود، شما به آیین پیشین خود باز مى‌گردید؟ هر کس که بازگردد هیچ زیانى به خدا نخواهد رسانید. خدا سپاسگزاران را پاداش خواهد داد.
هیچ کس جز به فرمان خدا نمى‌میرد. مدت مکتوب است. هر کس خواهان ثواب اینجهانى باشد به او مى‌دهیم و هر کس خواهان ثواب آنجهانى باشد به او مى‌دهیم و شاکران را پاداش خواهیم داد.
چه بسا پیامبرانى که خدا دوستان بسیار همراه آنان به جنگ رفتند. و در راه خدا، هر چه به آنها رسید، سستى نکردند و ناتوان نشدند و سر فرود نیاوردند و خدا شکیبایان را دوست دارد.
سخنشان جز این نبود که مى‌گفتند: اى پروردگار ما، گناهان ما را و زیاده‌رویهاى ما را در کارها بیامرز و ما را ثابت‌قدم گردان و در برابر کافران یارى کن.
خدا پاداش اینجهانى و پاداش نیک آنجهانى را به ایشان ارزانى داشت و خدا نیکوکاران را دوست دارد.
اى کسانى که ایمان آورده‌اید، اگر از کافران پیروى کنید، شما را به آیین پیشین برمى‌گردانند، پس زیاندیده بازمى‌گردید.
نه، یارى‌کننده شما خداوند است که بهترین یارى‌کنندگان است.
در دل کافران هراسى خواهیم افکند. زیرا چیزى را که از آسمان براى آن حجتى نفرستاده است، شریک خدا گرفتند. جاى آنان جهنم است که براى ستمکاران مکان بدى است.
خدا به وعده‌اى که با شما نهاده بود وفا کرد، آنگاه که به اذن او دشمن را مى‌کشتید. و چون غنیمتى را که هواى آن را در سر داشتید به شما نشان داد، سستى کردید و در آن امر به منازعه پرداختید و عصیان ورزیدید. بعضى خواستار دنیا شدید و بعضى خواستار آخرت. سپس تا شما را به بلایى مبتلا کند به هزیمت واداشت. اینک شما را ببخشود که او را به مؤمنان بخشایشى است.
آنگاه که مى‌گریختید و به کس نمى‌پرداختید و پیامبر شما را از پشت سر فرامى‌خواند. پس به پاداش، غمى بر غم شما افزود. اکنون اندوه آنچه را که از دست داده‌اید، یا رنجى را که به شما رسیده است، مخورید. خدا به هر کارى که مى‌کنید آگاه است.
آنگاه، پس از آن اندوه، خدا به شما ایمنى ارزانى داشت، چنان که گروهى را خواب آرام فرو گرفت. اما گروهى دیگر که چون مردم عصر جاهلى به خدا گمانى باطل داشتند، هنوز دستخوش اندوه خویش بودند و مى‌گفتند: آیا هرگز کار به دست ما خواهد افتاد؟ بگو: همه کارها به دست خداست. آنان در دل خود چیزى را پنهان مى‌دارند که نمى‌خواهند براى تو آشکارش سازند. مى‌گویند: اگر ما را اختیارى بود اینجا کشته نمى‌شدیم. بگو: اگر در خانه‌هاى خود هم مى بودید، کسانى که کشته‌شدن بر آنها مقرر شده است از خانه به قتلگاهشان بیرون مى‌رفتند. خدا آنچه را که در سینه دارید مى‌آزماید و دلهایتان را پاک مى‌گرداند و خدا به آنچه در دلهاست آگاه است.
از میان شما آنان که در روز مقابله آن دو گروه بگریختند، به سبب پاره‌اى از اعمالشان شیطان آنها را به خطا افکنده بود. اینک خداوند عفوشان کرد که او آمرزنده و بردبار است.
اى کسانى که ایمان آورده‌اید، همانند آن کافران مباشید که درباره برادران خود که به سفر یا به جنگ رفته بودند، مى‌گفتند: اگر نزد ما مانده بودند نمى‌مردند یا کشته نمى‌شدند. خدا این پندار را چون حسرتى در دل آنها نهاد. و خداست که زنده مى‌کند و مى‌میراند و اوست که اعمال شما را مى‌بیند.
اگر در راه خدا کشته شوید یا بمیرید، آمرزش و رحمت خدا از آنچه در این جهان گرد مى‌آورید بهتر است.
و اگر بمیرید یا کشته شوید هر آینه در پیشگاه خداوند محشور مى‌شوید.
به سبب رحمت خداست که تو با آنها اینچنین خوشخوى و مهربان هستى. اگر تندخو و سخت‌دل مى‌بودى از گرد تو پراکنده مى‌شدند. پس بر آنها ببخشاى و برایشان آمرزش بخواه و در کارها با ایشان مشورت کن و چون قصد کارى کنى بر خداى توکل کن، که خدا توکل‌کنندگان را دوست دارد.
اگر خدا شما را یارى کند، هیچ کس بر شما غلبه نخواهد کرد. و اگر شما را خوار دارد، چه کسى از آن پس یاریتان خواهد کرد؟ پس مؤمنان باید که بر خداى توکل کنند.
هیچ پیامبرى خیانت نکند و هر که به چیزى خیانت کند، آن را در روز قیامت با خود آورد. سپس جزاى عمل هر کس به تمامى داده خواهد شد و بر کسى ستمى نرود.
آیا آن کس که به راه خشنودى خدا مى‌رود، همانند کسى است که موجب خشم او مى‌شود و مکان او جهنم، آن سرانجام بد است؟
این دو گروه را نزد خدا درجاتى است گوناگون و او به کارهایشان آگاه است.
خدا بر مؤمنان انعام فرمود، آنگاه که از خودشان به میان خودشان پیامبرى مبعوث کرد تا آیاتش را بر آنها بخواند و پاکشان سازد و کتاب و حکمتشان بیاموزد، هر چند از آن پیش در گمراهى آشکارى بودند.
و آیا هنگامى که آسیبى به شما رسید که شما خود دوچند آن رسانده بودید، گفتید: این آسیب از کجا رسید؟ بگو: از جانب خودتان. هر آینه خدا بر هر چیزى تواناست.
آنچه در روز برخورد آن دو گروه به شما رسید، به اذن خدا بود، تا مؤمنان را معلوم دارد،
و آنان را نیز که نفاق ورزیدند، معلوم دارد. به آنها گفته مى‌شد: بیایید در راه خدا کارزار کنید یا به دفاع پردازید. مى‌گفتند: اگر یقین داشتیم که جنگى درمى‌گیرد، با شما مى‌آمدیم. آنان به کفر نزدیکترند تا به ایمان. به زبان چیزهایى مى‌گویند که به دل اعتقاد ندارند و خدا به آنچه در دل نهفته مى‌دارند آگاهتر است.
به آنان که از جنگ باز ایستادند و درباره برادران خود گفتند که اگر سخن ما را شنیده بودند کشته نمى‌شدند، بگو: اگر راست مى‌گویید مرگ را از خود برانید.
کسانى را که در راه خدا کشته شده‌اند مرده مپندار، بلکه زنده‌اند و نزد پروردگارشان روزى داده مى‌شوند.
از فضیلتى که خدا نصیبشان کرده است شادمانند. و براى آنها که در پى‌شان هستند و هنوز به آنها نپیوسته‌اند خوشدلند که بیمى بر آنها نیست و اندوهگین نمى‌شوند.
آنان را مژده نعمت و فضل خدا مى‌دهند و خدا پاداش مؤمنان را تباه نمى‌کند.
از میان آن کسان که پس از زخم‌خوردن باز هم فرمان خدا و رسولش را اجابت کردند، آنان که نیکوکار باشند و از خداى بترسند مزدى بزرگ دارند.
کسانى که مردم گفتندشان که مردم براى جنگ با شما گرد آمده‌اند، از آنها بترسید، و این سخن بر ایمانشان بیفزود و گفتند: خدا ما را بسنده است و چه نیکو یاورى است.
پس از جنگ بازگشتند، در حالى که نعمت و فضل خدا را به همراه داشتند و هیچ آسیبى به آنها نرسیده بود. اینان به راه خشنودى خدا رفتند و خدا را بخشایشى عظیم است.
آن شیطان است که در دل دوستان خود بیم مى‌افکند. اگر ایمان آورده‌اید از آنها مترسید، از من بترسید.
آنان که به کفر مى‌شتابند تو را غمگین نسازند. اینان هیچ زیانى به خدا نمى‌رسانند. خدا مى‌خواهد آنها را در آخرت بى‌بهره گرداند، و برایشان عذابى است بزرگ.
هر آینه آنان که ایمان دادند و کفر خریدند، هیچ زیانى به خدا نمى‌رسانند و برایشان عذابى دردناک است.
کافران مپندارند که در مهلتى که به آنها مى‌دهیم خیر آنهاست. به آنها مهلت مى‌دهیم تا بیشتر به گناهانشان بیفزایند، و براى آنهاست عذابى خوارکننده.
خدا بر آن نیست که شما مؤمنان را بدین حال که اکنون هستید رها کند. مى‌آزماید تا ناپاک را از پاک جدا سازد. و خدا بر آن نیست که شما را از غیب بیاگاهاند، ولى برخى از پیامبرانش را که خود بخواهد برمى‌گزیند. پس به خدا و پیامبرانش ایمان بیاورید. و اگر ایمان بیاورید و پرهیزگارى کنید، اجرى عظیم یابید.
آنان که در نعمتى که خدا به آنها عطا کرده است بخل مى‌ورزند، مپندارند که در بخل ورزیدن برایشان خیر است. نه، شر است. در روز قیامت آنچه را که در بخشیدنش بخل مى‌ورزیدند چون طوقى به گردنشان خواهند آویخت. و از آن خداست میراث آسمانها و زمین و او به هر کارى که مى‌کنید آگاه است.
هر آینه خدا شنید سخن آن کسان را که مى‌گفتند: خدا بینواست و ما توانگریم. گفتارشان را و نیز اینکه پیامبران را به ناحق مى‌کشتند، خواهیم نوشت، و گوییم: بچشید عذاب آتش سوزان را.
این پاداش اعمالى است که پیشاپیش به جاى آورده‌اید وگرنه خداوند به بندگانش ستم روا نمى‌دارد.
کسانى گفتند: ما را با خدا عهدى است که به هیچ پیامبرى ایمان نیاوریم، مگر براى ما قربانیى بیاورد که آتش آن را بخورد. بگو: پیش از من پیامبرانى با معجزه‌ها و آنچه اکنون مى‌خواهید آمده‌اند، اگر راست مى‌گویید، چرا آنها را کشتید؟
اگر تو را تکذیب کردند، پیامبرانى هم که پیش از تو با معجزه‌ها و نوشته‌ها و کتاب روشنگر آمده بودند تکذیب شده‌اند.
همه کس مرگ را مى‌چشد، و به تحقیق در روز قیامت مزد اعمال شما را به کمال خواهند داد. و هر کس را از آتش دور سازند و به بهشت درآورند به پیروزى رسیده است. و این زندگى دنیا جز متاعى فریبنده نیست.
شما را به مال و جان آزمایش خواهند کرد. و از زبان اهل کتاب و مشرکان آزار فراوان خواهید شنید. اگر شکیبایى کنید و پرهیزگار باشید نشان قدرت اراده شماست.
خدا از اهل کتاب پیمان گرفت که کتاب خدا را براى مردم آشکار سازند و پنهانش مکنند؛ ولى آنها پس پشتش افکندند و در مقابل، بهاى اندکى گرفتند. چه بد معامله‌اى کردند.
آنان را که از کارهایى که کرده‌اند شادمان شده‌اند، و دوست دارند به سبب کارهاى ناکرده خویش هم مورد ستایش قرار گیرند، مپندار که در پناهگاهى دور از عذاب خدا باشند. برایشان عذابى دردآور مهیاست.
از آن خداست فرمانروایى آسمانها و زمین و خدا بر هر چیزى تواناست.
هر آینه در آفرینش آسمانها و زمین و آمد و شد شب و روز، خردمندان را عبرتهاست:
آنان که خدا را ایستاده و نشسته و به پهلو خفته، یاد مى‌کنند و در آفرینش آسمانها و زمین مى‌اندیشند: اى پروردگار ما، این جهان را به بیهوده نیافریده‌اى، تو منزهى، ما را از عذاب آتش بازدار.
اى پروردگار ما، هر کس را که به آتش افکنى رسوایش کرده‌اى و ظالمان را هیچ یاورى نیست.
اى پروردگار ما، شنیدیم که منادیى به ایمان فرا مى‌خواند که به پروردگارتان ایمان بیاورید. و ما ایمان آوردیم. پس، اى پروردگار ما، گناهان ما را بیامرز و بدیهاى ما را از ما بزداى و ما را با نیکان بمیران.
اى پروردگار ما، عطا کن به ما آنچه را که به زبان پیامبرانت به ما وعده داده‌اى و ما را در روز قیامت رسوا مکن که تو وعده خویش خلاف نمى‌کنى.
پروردگارشان دعایشان را اجابت فرمود که: من کار هیچ کارگزارى را از شما، چه زن و چه مرد -همه از یکدیگرید- ناچیز نمى‌سازم. پس گناهان کسانى را که مهاجرت کرده‌اند و از خانه‌هایشان رانده شده‌اند و در راه من آزار دیده‌اند و جنگیده‌اند و کشته شده‌اند، مى‌زدایم و آنان را در بهشتهایى که در آن نهرها جارى است داخل مى‌کنم. این پاداشى است از جانب خدا و پاداش نیکو نزد خداست.
جولان کافران در شهرها تو را نفریبد.
این برخوردارى اندکى است. پس از آن جایگاهشان جهنم است و جهنم بد آرامگاهى است.
اما براى آنان که از پروردگارشان مى‌ترسند، بهشتهایى است که در آن نهرها جارى است. همواره در آنجا مهمان خدا هستند. و آنچه نزد خداست براى نیکان بهتر است.
بعضى از اهل کتاب به خدا و کتابى که بر شما نازل شده و کتابى که بر خودشان نازل شده است ایمان دارند. مطیع فرمان خدایند. آیات خدا را به بهاى اندک نمى‌فروشند. مزد ایشان نزد پروردگارشان است. هر آینه خدا حسابها را زود خواهد رسید.
اى کسانى که ایمان آورده‌اید، شکیبا باشید و دیگران را به شکیبایى فراخوانید و در جنگها پایدارى کنید و از خدا بترسید، باشد که رستگار شوید.
اى مردم، بترسید از پروردگارتان، آن که شما را از یک تن بیافرید و از آن یک تن همسر او را و از آن دو، مردان و زنان بسیار پدید آورد. و بترسید از آن خدایى که با سوگند به نام او از یکدیگر چیزى مى‌خواهید و زنهار از خویشاوندان مبرید. هر آینه خدا مراقب شماست.
مال یتیمان را به یتیمان دهید و حرام را با حلال مبادله مکنید. و اموال آنها را همراه با اموال خویش مخورید، که این گناهى بزرگ است.
اگر شما را بیم آن است که در کار یتیمان عدالت نورزید، از زنان هر چه شما را پسند افتد، دو دو، و سه سه و چهار چهار به نکاح درآورید. و اگر بیم آن دارید که به عدالت رفتار نکنید تنها یک زن بگیرید یا هر چه مالک آن شوید. این راهى بهتر است تا مرتکب ستم نگردید.
مهر زنان را به طیب خاطر به آنها بدهید. و اگر پاره‌اى از آن را به رضایت به شما بخشیدند بگیرید که خوش و گوارایتان خواهد بود.
اموالتان را که خدا قوام زندگى شما ساخته است به دست سفیهان مدهید، ولى از آن هزینه و لباسشان دهید و با آنان سخن به نیکى گویید.
یتیمان را بیازمایید تا آنگاه که به سن زناشویى رسند، پس اگر در آنان رشدى یافتید اموالشان را به خودشان واگذارید. و از بیم آنکه مباد به سن رشد رسند اموالشان را به ناحق و شتاب مخورید. هر که توانگر است عفت ورزد و هر که بینواست به آن اندازه که عرف تصدیق کند بخورد. و چون اموالشان را تسلیمشان کردید کسانى را بر آنان به شهادت گیرید و خدا براى حساب کشیدن کافى است.
از هر چه پدر و مادر و خویشاوندان به ارث مى‌گذارند، مردان را نصیبى است. و از آنچه پدر و مادر و خویشاوندان به ارث مى‌گذارند چه اندک و چه بسیار زنان را نیز نصیبى است، نصیبى معین.
و چون به هنگام تقسیم، خویشاوندان و یتیمان و مسکینان حاضر آمدند به آنان نیز چیزى ارزانى دارید و با آنان به نیکویى سخن گویید.
باید از خداى بترسند کسانى که اگر پس از خویش فرزندانى ناتوان بر جاى مى‌گذارند، از سرنوشت آنان بیمناکند. باید که از خداى بترسند و سخن عادلانه و به صواب گویند.
آنان که اموال یتیمان را به ستم مى‌خورند شکم خویش پر از آتش مى‌کنند و به آتشى فروزان خواهند افتاد.
خدا درباره فرزندانتان به شما سفارش مى‌کند که سهم پسر برابر سهم دو دختر است. و اگر دختر باشند و بیش از دو تن، دو سوم میراث از آنهاست. و اگر یک دختر بود نصف برد و اگر مرده را فرزندى باشد هر یک از پدر و مادر یک ششم میراث را برد. و اگر فرزندى نداشته باشد و میراث‌بران تنها پدر و مادر باشند، مادر یک سوم دارایى را برد. اما اگر برادران داشته باشد سهم مادر، پس از انجام وصیتى که کرده و پرداخت وام او یک ششم باشد. و شما نمى‌دانید که از پدران و پسرانتان کدام یک شما را سودمندتر است. اینها حکم خداست، که خدا دانا و حکیم است.
اگر زنانتان فرزندى نداشتند، پس از انجام دادن وصیتى که کرده‌اند و پس از پرداخت دین آنها، نصف میراثشان از آن شماست. و اگر فرزندى داشتند یک چهارم آن. و اگر شما را فرزندى نبود پس از انجام دادن وصیتى که کرده‌اید و پس از پرداخت وامهایتان یک چهارم میراثتان از آن زنانتان است. و اگر داراى فرزندى بودید یک هشتم آن. و اگر مردى یا زنى بمیرد و میراث‌بر وى نه پدر باشد و نه فرزند او اگر او را برادر یا خواهرى باشد هر یک از آن دو یک ششم برد. و اگر بیش از یکى بودند همه در یک سوم مال -پس از انجام دادن وصیتى که کرده است بى‌آنکه براى وارثتان زیانمند باشد و نیز پس از اداى دینش- شریک هستند. این اندرزى است از خدا به شما و خدا دانا و بردبار است.
اینها احکام خداست. هر کس از خدا و پیامبرش فرمان برد، او را به بهشتهایى که در آن نهرها جارى است درآورد و همواره در آنجا خواهد بود و این کامیابى بزرگى است.
و هر که از خدا و رسولش فرمان نبرد و از احکام او تجاوز کند، او را داخل در آتش کند و همواره در آنجا خواهد بود و براى اوست عذابى خوارکننده.
و از زنان شما آنان که مرتکب فحشا مى‌شوند، از چهار تن از خودتان بر ضد آنها شهادت بخواهید. اگر شهادت دادند زنان را در خانه محبوس دارید تا مرگشان فرا رسد یا خدا راهى پیش پایشان نهد.
و آن دو تن را که مرتکب آن عمل شده‌اند، بیازارید. و چون توبه کنند و به صلاح آیند از آزارشان دست بردارید زیرا خدا توبه‌پذیر و مهربان است.
جز این نیست که توبه از آن کسانى است که به نادانى مرتکب کارى زشت مى‌شوند و زود توبه مى‌کنند. خدا توبه اینان را مى‌پذیرد و خدا دانا و حکیم است.
توبه کسانى که کارهاى زشت مى‌کنند و چون مرگشان فرا مى‌رسد مى‌گویند که اکنون توبه کردیم، و نیز آنان که کافر بمیرند، پذیرفته نخواهد شد. براى اینان عذابى دردآور مهیا کرده‌ایم.
اى کسانى که ایمان آورده‌اید، شما را حلال نیست که زنان را بر خلاف میلشان به ارث ببرید. و تا قسمتى از آنچه را که به آنها داده‌اید بازپس ستانید بر آنها سخت مگیرید، مگر آنکه مرتکب فحشایى به ثبوت رسیده شده باشند. و با آنان به نیکویى رفتار کنید. و اگر شما را از زنان خوش نیامد، چه بسا چیزها که شما را از آن خوش نمى‌آید در حالى که خدا خیر کثیرى در آن نهاده باشد.
اگر خواستید زنى به جاى زنى دیگر بگیرید و او را قنطارى مال داده‌اید، نباید چیزى از او بازستانید. آیا به آنان تهمت مى‌زنید تا مهرشان را باز پس گیرید؟ این گناهى آشکار است.
و چگونه آن مال را باز پس مى‌گیرید و حال آنکه هر یک از شما از دیگرى بهره‌مند شده است و زنان از شما پیمانى استوار گرفته‌اند.
با زنانى که پدرانتان به عقد خویش درآورده‌اند زناشویى مکنید، مگر آنکه پیش از این چنان کرده باشید. زیرا این کار، زنا و مورد خشم خدا است و شیوه‌اى است ناپسند.
مادرانتان و دخترانتان و خواهرانتان و عمه‌هایتان و خاله‌هایتان و دختران برادران و دختران خواهرانتان و زنانى که شما را شیر داده‌اند و خواهران شیریتان و مادران زنانتان بر شما حرام شده‌اند. و دختران زنانتان که در کنار شما هستند، هرگاه با آن زنان همبستر شده‌اید بر شما حرام شده‌اند. ولى اگر همبستر نشده‌اید، گناهى مرتکب نشده‌اید. و نیز زنان پسرانى که از پشت شما هستند بر شما حرام شده‌اند. و نباید دو خواهر را در یک زمان به زنى گیرید، مگر آنکه پیش از این چنین کرده باشید. هر آینه خدا آمرزنده و مهربان است.
و نیز زنان شوهردار بر شما حرام شده‌اند، مگر آنها که به تصرف شما درآمده باشند. از کتاب خدا پیروى کنید. و جز اینها، زنان دیگر هرگاه در طلب آنان از مال خویش مهرى بپردازید و آنها را به نکاح درآورید نه به زنا، بر شما حلال شده‌اند. و زنانى را که از آنها تمتع مى‌گیرید واجب است که مهرشان را بدهید. و پس از مهر معین، در قبول هر چه هر دو بدان رضا بدهید گناهى نیست. هر آینه خدا دانا و حکیم است.
هر کس را که توانگرى نباشد تا آزادزنان مؤمنه را به نکاح خود درآورد از کنیزان مؤمنه‌اى که مالک آنها هستید به زنى گیرد. و خدا به ایمان شما آگاه‌تر است. همه از جنس یکدیگرید. پس بندگان را به اذن صاحبانشان نکاح کنید و مهرشان را به نحو شایسته‌اى بدهید. و باید که پاکدامن باشند نه زناکار و نه از آنها که به پنهان دوست مى‌گیرند. و چون شوهر کردند، هرگاه مرتکب فحشا شوند شکنجه آنان نصف شکنجه آزادزنان است. و این براى کسانى است از شما که بیم دارند که به رنج افتند. با این همه، اگر صبر کنید برایتان بهتر است و خدا آمرزنده و مهربان است.
خدا مى‌خواهد براى شما همه چیز را آشکار کند و به سنتهاى پیشینیانتان راه بنماید و توبه شما را بپذیرد، که خدا دانا و حکیم است.
خدا مى‌خواهد توبه شما را بپذیرد. ولى آنان که از پى شهوات مى‌روند، مى‌خواهند که شما به کجروى عظیمى افتید.
خدا مى‌خواهد بار شما را سبک کند، زیرا آدمى ناتوان آفریده شده است.
اى کسانى که ایمان آورده‌اید، اموال یکدیگر را به ناحق مخورید، مگر آنکه تجارتى باشد که هر دو طرف بدان رضایت داده باشید. و خودتان را مکشید. هر آینه خدا با شما مهربان است.
و هر که این کارها از روى تجاوز و ستم کند، او را در آتش خواهیم افکند و این بر خدا آسان است.
اگر از گناهان بزرگى که شما را از آن نهى کرده‌اند اجتناب کنید، از دیگر گناهانتان درمى‌گذریم و شما را به مکانى نیکو درمى‌آوریم.
آرزو مکنید آن چیزهایى را که بدانها خدا بعضى از شما را بر بعضى دیگر برترى داده است. مردان را از آنچه کنند نصیبى است و زنان را از آنچه کنند نصیبى. و روزى از خدا خواهید که خدا بر هر چیزى آگاه است.
براى همه، در آنچه پدر و مادر و خویشاوندان نزدیک به میراث مى‌گذارند، میراث‌برانى قرار داده‌ایم. و بهره هر کس را که با او قرارى نهاده‌اید بپردازید که خدا بر هر چیزى گواه است.
مردان، از آن جهت که خدا بعضى را بر بعضى برترى داده است، و از آن جهت که از مال خود نفقه مى‌دهند، بر زنان تسلط دارند. پس زنان شایسته، فرمانبردارند و در غیبت شوى عفیفند و فرمان خداى را نگاه مى‌دارند. و آن زنان را که از نافرمانیشان بیم دارید، اندرز دهید و از خوابگاهشان دورى کنید و بزنیدشان. اگر فرمانبردارى کردند، از آن پس دیگر راه بیداد پیش مگیرید. و خدا بلندپایه و بزرگ است.
اگر از اختلاف میان زن و شوى آگاه شدید، داورى از کسان مرد و داورى از کسان زن برگزینید. اگر آن دو را قصد اصلاح باشد خدا میانشان موافقت پدید مى‌آورد، که خدا دانا و آگاه است.
خداى را بپرستید و هیچ چیز شریک او مسازید و با پدر و مادر و خویشاوندان و یتیمان و بینوایان و همسایه خویشاوند و همسایه بیگانه و یار مصاحب و مسافر رهگذر و بندگان خود نیکى کنید. هرآینه خدا متکبران و فخرفروشان را دوست ندارد.
آنان که بخل مى‌ورزند و مردم را به بخل وا مى‌دارند و مالى را که خدا به آنها داده است پنهان مى‌کنند. و ما براى کافران عذابى خوارکننده مهیا ساخته‌ایم.
و نیز کسانى را که اموال خویش براى خودنمایى انفاق مى‌کنند و به خدا و روز قیامت ایمان نمى‌آورند. و هر که شیطان قرین او باشد، قرینى بد دارد.
چه زیان داردشان اگر به خدا و روز قیامت ایمان آورند و از آنچه خدا به آنها روزى داده است انفاق کنند؟ خدا به کارشان داناست.
خدا ذره‌اى هم ستم نمى‌کند. اگر نیکیى باشد آن را دو برابر مى‌کند و از جانب خود مزدى کرامند مى‌دهد.
چگونه خواهد بود آن روز که از هر امتى گواهى بیاوریم و تو را بر این امت به گواهى فرا خوانیم؟
در آن روز کافران و آنان که بر رسول عصیان ورزیده‌اند آرزو کنند که با خاک زمین یکسان مى‌بودند. و هیچ سخنى را از خدا پنهان نتوانند کرد.
اى کسانى که ایمان آورده‌اید، آنگاه که مست هستید گرد نماز مگردید تا بدانید که چه مى‌گویید. و نیز در حال جنابت، تا غسل کنید، مگر آنکه راهگذر باشید. و اگر بیمار یا در سفر بودید یا از مکان قضاى حاجت بازگشته‌اید یا با زنان جماع کرده‌اید و آب نیافتید با خاک پاک تیمم کنید و روى و دستهایتان را با آن خاک مسح کنید. هرآینه خدا عفو کننده و آمرزنده است.
آیا آن کسانى را که از کتاب بهره‌اى داده شده‌اند، ندیده‌اى که گمراهى مى‌خرند و مى‌خواهند که شما نیز گمراه شوید؟
خدا دشمنان شما را بهتر مى‌شناسد و دوستى او شما را کفایت خواهد کرد و یارى او شما را بسنده است.
بعضى از جهودان کلمات خدا را به معنى دگرگون مى‌کنند و مى‌گویند: شنیدیم و عصیان مى‌ورزیم، و بشنو و کاش ناشنوا گردى و «راعنا». به لغت خویش زبان مى‌گردانند و به دین اسلام طعنه مى‌زنند. اگر مى‌گفتند که شنیدیم و اطاعت کردیم و «انظرنا»، برایشان بهتر و به صواب‌تر بود. خدا آنان را به سبب کفرشان لعنت کرده و جز اندکى ایمان نیاورند.
اى کسانى که شما را کتاب داده شده، به کتابى که نازل کرده‌ایم و کتاب شما را نیز تصدیق مى‌کند ایمان بیاورید؛ پیش از آنکه نقش چهره‌هایى را محو کنیم و رویها را به قفا برگردانیم. یا همچنان که اصحاب سبت را لعنت کردیم شما را هم لعنت کنیم. و فرمان خدا شدنى است.
هرآینه خدا گناه کسانى را که به او شرک آورند نمى‌آمرزد؛ و گناهان دیگر را براى هر که بخواهد مى‌آمرزد. و هر که به خدا شرک آورد، دروغى ساخته و گناهى بزرگ مرتکب شده است.
آیا آنان را ندیده‌اى که خویشتن را پاک و بى‌عیب جلوه مى‌دهند؟ آرى خداست که هر که را که خواهد از عیب پاک گرداند. و به هیچ کس حتى به قدر رشته‌اى که در شکاف هسته خرماست ستم نشود.
بنگر که چگونه به خدا دروغ مى‌بندند و همین دروغ گناهى آشکار را بسنده است.
آیا کسانى را که نصیبى از کتاب داده شده‌اند ندیده‌اى که به جبت و طاغوت ایمان مى‌آورند و در باره کافران مى‌گویند که راه اینان از راه مؤمنان به هدایت نزدیک‌تر است؟
اینان آن کسانند که خدا لعنتشان کرده است؛ و هر کس را که خدا لعنت کند براى او هیچ یاورى نیابى.
یا از پادشاهى نصیبى برده‌اند؟ که در این صورت به قدر آن گودى که بر پشت هسته خرماست به مردم سودى نمى‌رسانند.
یا بر مردم به خاطر نعمتى که خدا از فضل خویش به آنان ارزانى داشته حسد مى‌برند؟ در حالى که ما به خاندان ابراهیم کتاب و حکمت دادیم و فرمانروایى بزرگ ارزانى داشتیم.
بعضى بدان ایمان آوردند و بعضى از آن اعراض کردند. دوزخ، آن آتش افروخته، ایشان را بس.
آنان را که به آیات ما کافر شدند به آتش خواهیم افکند. هرگاه پوست تنشان بپزد پوستى دیگرشان دهیم، تا عذاب خدا را بچشند. خدا پیروزمند و حکیم است.
و آنان را که ایمان آورده و کارهاى نیکو کرده‌اند به بهشتهایى که در آن نهرها جارى است درآوریم، تا ابد در آنجا خواهند بود. و در آنجا صاحب زنان پاک و بى‌عیب شوند و در سایه‌هاى پیوسته و خنک جایشان مى‌دهیم.
خدا به شما فرمان مى‌دهد که امانتها را به صاحبانشان بازگردانید. و چون در میان مردم به داورى نشینید به عدل داورى کنید. خدا شما را چه نیکو پند مى‌دهد. هر آینه او شنوا و بیناست.
اى کسانى که ایمان آورده‌اید، از خدا اطاعت کنید و از رسول و اولوالامر خویش فرمان برید. و چون در امرى اختلاف کردید اگر -به خدا و روز قیامت ایمان دارید- به خدا و پیامبر رجوع کنید. در این خیر شماست و سرانجامى بهتر دارد.
آیا آنان را نمى‌بینى که مى‌پندارند که به آنچه بر تو نازل شده و آنچه پیش از تو نازل شده است ایمان آورده‌اند، ولى مى‌خواهند که بت را حکم قراردهند، در حالى که به آنان گفته‌اند که بت را انکار کنند. شیطان مى‌خواهد گمراهشان سازد و از حق دور گرداند.
و چون ایشان را گویند که به آنچه خدا نازل کرده و به پیامبرش روى آرید، منافقان را مى‌بینى که سخت از تو رویگردان مى‌شوند.
پس چگونه است که چون به پاداش کارهایى که مرتکب شده‌اند مصیبتى به آنها رسد، نزد تو مى‌آیند و به خدا سوگند مى‌خورند که ما جز احسان و موافقت قصد دیگرى نداشته‌ایم؟
خداوند از دلهایشان آگاه است. از آنان اعراض کن و اندرزشان بده به چنان سخنى که در وجودشان کارگر افتد.
هیچ پیامبرى را نفرستادیم جز آنکه دیگران به امر خدا باید مطیع فرمان او شوند. و اگر به هنگامى که مرتکب گناهى شدند نزد تو آمده بودند و از خدا آمرزش خواسته بودند و پیامبر برایشان آمرزش خواسته بود، خدا را توبه‌پذیر و مهربان مى‌یافتند.
نه، سوگند به پروردگارت که ایمان نیاورند، مگر آنکه در نزاعى که میان آنهاست تو را داور قرار دهند و از حکمى که تو مى‌دهى هیچ ناخشنود نشوند و سراسر تسلیم آن گردند.
و اگر به آنان فرمان داده بودیم که خود را بکشید یا از خانه‌هایتان بیرون روید، جز اندکى از آنان فرمان نمى‌بردند. و حال آنکه اگر اندرزى را که به آنان داده شده است کار مى‌بستند برایشان بهتر و بر اساسى استوارتر بود.
آنگاه از جانب خود به آنان مزدى بزرگ مى‌دادیم.
و آنان را به راه راست هدایت مى‌کردیم.
و هر که از خدا و پیامبرش اطاعت کند، همراه با کسانى خواهد بود که خدا نعمتشان داده است، چون انبیاء و صدیقان و شهیدان و صالحان. و اینان چه نیکو رفیقانند.
این فضیلتى است از جانب خدا و بسنده است خداى دانا.
اى کسانى که ایمان آورده‌اید، سلاح بگیرید و آنگاه هوشیارانه، فوج فوج یا یکباره، به جنگ روید.
و از میان شما کسى است که در کارزار درنگ مى‌کند. و چون به شما بلایى رسد، مى‌گوید: خدا در حق من چه انعامى کرد که در آن روز همراهشان نبودم.
و چون مالى از جانب خدا نصیبتان شود -چنان که گویى میانتان هیچ گونه مودتى نبوده است- گوید: اى کاش من نیز با آنها مى‌بودم و به کامیابیى بزرگ دست مى‌یافتم.
پس آنان که زندگى دنیا را داده‌اند و آخرت را خریده‌اند باید که در راه خدا بجنگند. و هر که در راه خدا بجنگد، چه کشته شود چه پیروز گردد، مزدى بزرگ به او خواهیم داد.
چرا در راه خدا و به خاطر مردان و زنان و کودکان ناتوانى که مى‌گویند: اى پروردگار ما، ما را از این قریه ستمکاران بیرون آر و از جانب خود یار و مددکارى قرار ده، نمى‌جنگید؟
آنان که ایمان آورده‌اند، در راه خدا مى‌جنگند، و آنان که کافر شده‌اند در راه شیطان. پس با هواداران شیطان قتال کنید که مکر شیطان ناچیز است.
آیا ندیدى کسانى را که به آنها گفته شد که اکنون از جنگ بازایستید و نماز بخوانید و زکات بدهید، که چون جنگیدن بر آنان مقرر شد، گروهى چنان از مردم ترسیدند که باید از خدا مى‌ترسیدند؟ حتى ترسى بیشتر از ترس خدا. و گفتند: اى پروردگار ما، چرا جنگ را بر ما واجب کرده‌اى و ما را مهلت نمى‌دهى تا به مرگ خود -که نزدیک است- بمیریم؟ بگو: متاع اینجهانى اندک است و آخرت از آن پرهیزگاران است و به شما حتى به قدر رشته‌اى که در میان هسته خرماست ستم نمى شود.
هر جا که باشید ولو در حصارهاى سخت استوار، مرگ شما را درمى یابد. و اگر خیرى به آنها رسد مى‌گویند که از جانب خدا بود و اگر شرى به آنها رسد مى‌گویند که از جانب تو بود. بگو: همه از جانب خداست. چه بر سر این قوم آمده است که هیچ سخنى را نمى‌فهمند؟
هر خیرى که به تو رسد از جانب خداست و هر شرى که به تو رسد از جانب خود تو است. تو را به رسالت به سوى مردم فرستادیم و خدا به شهادت کافى است.
هر که از پیامبر اطاعت کند، از خدا اطاعت کرده است. و آنان که سرباز زنند، پس ما تو را به نگهبانى آنها نفرستاده‌ایم.
مى‌گویند: فرمانبرداریم. و چون از نزد تو بیرون شوند گروهى از ایشان به شب خلاف آنچه تو مى‌گویى اندیشه‌اى در دل مى‌پرورند. و خدا آنچه را شب در خاطر گرفته‌اند مى‌نویسد. پس، از ایشان اعراض کن و بر خداى توکل کن که او کارسازى را کافى است.
آیا در قرآن نمى‌اندیشند؟ هرگاه از سوى دیگرى جز خدا مى‌بود در آن اختلافى بسیار مى‌یافتند.
و چون خبرى، چه ایمنى و چه ترس به آنها رسد، آن را در همه جا فاش مى‌کنند. و حال آنکه اگر در آن به پیامبر و اولوالامرشان رجوع مى‌کردند، حقیقت امر را از آنان درمى‌یافتند. و اگر فضل و رحمت خدا نبود، جز اندکى، همگان از شیطان پیروى مى‌کردید.
پس در راه خدا نبرد کن که جز بر نفس خویش مکلف نیستى، و مؤمنان را به جنگ برانگیز. شاید خدا آسیب کافران را از شما باز دارد و خشم و عذاب خدا از هر خشم و عذاب دیگرى سخت‌تر است.
هر کس در کار نیکى میانجى شود او را از آن نصیبى است و هر کس در کار بدى میانجى شود او را از آن بهره‌اى است. و خدا نگهبان بر هر چیزى است.
چون شما را به درودى نواختند به درودى بهتر از آن یا همانند آن پاسخ گویید. هرآینه خدا حسابگر هر چیزى است.
الله خدایى است که هیچ خدایى جز او نیست. به تحقیق همه شما را در روز قیامت -که هیچ شکى در آن نیست- گرد مى‌آورد و چه کسى از خدا به گفتار راستگوى‌تر است؟
چیست شما را که درباره منافقان دو گروه شده‌اید، و حال آنکه خدا آنان را به سبب کردارشان مردود ساخته است؟ آیا مى‌خواهید کسى را که خدا گمراه کرده است هدایت کنید؟ و تو راهى پیش پاى کسى که خداوند گمراهش کرده است نتوانى نهاد.
دوست دارند همچنان که خود به راه کفر مى‌روند شما نیز کافر شوید تا برابر گردید. پس با هیچ یک از آنان دوستى مکنید تا آنگاه که در راه خدا مهاجرت کنند. و اگر سرباز زدند در هر جا که آنها را بیابید بگیرید و بکشید و هیچ یک از آنها را به دوستى و یارى برمگزینید.
مگر کسانى که به قومى که میان شما و ایشان پیمانى است مى‌پیوندند، یا خود نزد شما مى‌آیند در حالى که از جنگیدن با شما یا جنگیدن با قوم خود ملول شده باشند. و اگر خدا مى‌خواست بر شما پیروزشان مى‌ساخت و با شما به جنگ برمى‌خاستند. پس هرگاه کناره گرفتند و با شما نجنگیدند و به شما پیشنهاد صلح کردند، خدا هیچ راهى براى شما بر ضد آنان نگشوده است.
گروه دیگرى را خواهید یافت که مى‌خواهند از شما و قوم خود در امان باشند، اینان هرگاه که به کفر دعوت شوند بدان بازگردند. پس اگر خود را به کنارى نکشند و صلح نکنند و از اعمال خویش باز نایستند آنان را هر جا که یافتید بگیرید و بکشید که شما را بر آنان تسلطى آشکار داده‌ایم.
هیچ مؤمنى را نرسد که مؤمن دیگر را جز به خطا بکشد. و هر کس که مؤمنى را به خطا بکشد باید که بنده‌اى مؤمن را آزاد کند و خونبهایش را به خانواده‌اش تسلیم کند، مگر آنکه خونبها را ببخشند. و اگر مقتول، مؤمن و از قومى است که دشمن شماست فقط بنده مؤمنى را آزاد کند و اگر از قومى است که با شما پیمان بسته‌اند، خونبها به خانواده‌اش پرداخت شود و بنده مؤمنى را آزاد کند و هر کس که بنده‌اى نیابد براى توبه دو ماه پى‌درپى روزه بگیرد. و خدا دانا و حکیم است.
و هر کس مؤمنى را به عمد بکشد، کیفر او جهنم است که در آن همواره خواهد بود و خدا بر او خشم گیرد و لعنتش کند و برایش عذابى بزرگ آماده سازد.
اى کسانى که ایمان آورده‌اید، چون براى جهاد رهسپر شوید نیک تفحص کنید. و به آن کس که بر شما سلام گوید، مگویید که مؤمن نیستى. شما برخوردارى از زندگى دنیا را مى‌جویید و حال آنکه غنیمتهاى بسیار نزد خداست. شما پیش از این چنان بودید ولى خدا بر شما منت نهاد. پس تفحص کنید که خدا بر اعمالتان آگاه است.
مؤمنانى که بى‌هیچ رنج و آسیبى از جنگ سر مى‌تابند با کسانى که به مال و جان خویش در راه خدا جهاد مى‌کنند برابر نیستند. خدا کسانى را که به مال و جان خویش جهاد مى‌کنند بر آنان که از جنگ سر مى‌تابند به درجتى برترى داده است. و خدا همه را وعده‌هاى نیکو داده است. و جهادکنندگان را بر آنها که از جهاد سر مى‌تابند به مزدى بزرگ برترى نهاده است.
درجاتى از جانب خدا و آمرزش و رحمتى؛ که او آمرزنده و مهربان است.
کسانى هستند که فرشتگان جانشان را مى‌ستانند در حالى که بر خویشتن ستم کرده بودند. از آنها مى‌پرسند: در چه کارى بودید؟ گویند: ما در روى زمین مردمى بودیم زبون گشته. فرشتگان گویند: آیا زمین خدا پهناور نبود که در آن مهاجرت کنید؟ مکان اینان جهنم است و سرانجامشان بد.
مگر مردان و زنان و کودکان ناتوانى که هیچ چاره‌اى نیابند و به هیچ جا راه نبرند.
باشد که خداشان عفو کند که خدا عفوکننده و آمرزنده است.
آن کس که در راه خدا مهاجرت کند در روى زمین برخورداریهاى بسیار و گشایشها خواهد یافت. و هر کس که از خانه خویش بیرون آید تا به سوى خدا و رسولش مهاجرت کند و آنگاه مرگ او را دریابد، مزدش بر عهده خداست، و خدا آمرزنده و مهربان است.
و چون در زمین سفر کنید، گناهى نیست که اگر بیم آن داشتید که کافران به شما زیان رسانند، نماز خویش کوتاه کنید. زیرا کافران دشمن آشکار شما هستند.
و چون تو در میانشان باشى و برایشان اقامه نماز کنى، باید که گروهى از آنها با تو به نماز بایستند و سلاحهاى خویش بردارند. و چون سجده به پایان بردند برابر دشمن شوند تا گروه دیگر که نماز نخوانده‌اند بیایند و با تو نماز بخوانند. آنان نیز هوشیار باشند و سلاحهاى خویش بگیرند. زیرا کافران دوست دارند که شما از سلاحها و متاع خود غافل شوید تا یکباره بر شما بتازند. و گناهى مرتکب نشده‌اید هرگاه از باران در رنج بودید یا بیمار بودید سلاحهاى خویش بگذارید، ولى هوشیارانه مواظب دشمن باشید. هرآینه خدا براى کافران عذابى خوارکننده آماده ساخته است.
و چون نماز را به پایان بردید خدا را ایستاده یا نشسته و یا به پهلو خوابیده یاد کنید. و چون از دشمن ایمن گشتید نماز را تمام ادا کنید که نماز بر مؤمنان در وقتهاى معین واجب گشته است.
و در دست یافتن به آن قوم سستى مکنید. اگر شما آزار مى‌بینید، آنان نیز چون شما آزار مى‌بینند، ولى شما از خدا چیزى را امید دارید که آنان امید ندارند. و خدا دانا و حکیم است.
ما این کتاب را به راستى بر تو نازل کردیم تا بدان سان که خدا به تو آموخته است میان مردم داورى کنى و به نفع خائنان به مخاصمت برمخیز.
و از خدا آمرزش بخواه که او آمرزنده و مهربان است.
و به خاطر کسانى که به خود خیانت مى‌ورزند مجادله مکن، که خدا خائنان گناهکار را دوست ندارد.
از مردم پنهان مى‌دارند و از خدا پنهان نمى‌دارند، زیرا آنگاه که شب‌هنگام سخنانى که خدا از آن ناخشنود بود مى‌گفتند، خدا با آنها بود و خدا به هر چه مى‌کردند احاطه داشت.
هان، این شمایید که در این جهان از آنان سخت جانبدارى کردید، کیست که در روز قیامت از آنان در برابر خدا جانبدارى کند یا چه کسى وکیل آنها خواهد بود؟
و هر که کارى ناپسند کند یا به خود ستم روا دارد، آنگاه از خدا آمرزش خواهد، خدا را آمرزنده و مهربان خواهد یافت.
و هر که گناهى کند، آن گناه به زیان خود کرده است، و خدا دانا و حکیم است.
و هر که خود خطا یا گناهى کند آنگاه بى‌گناهى را بدان متهم سازد، هر آینه بار تهمت و گناهى آشکار را بر دوش خود کشیده است.
اگر فضل و رحمت خدا شامل حال تو نبود، گروهى از کافران قصد آن داشتند که تو را گمراه کنند، ولى آنان جز خود را گمراه نکنند و هیچ زیانى به تو نرسانند. و خدا بر تو کتاب و حکمت نازل کرد و چیزهایى به تو آموخت که از این پیش نمى‌دانسته‌اى و خدا لطف بزرگ خود را بر تو ارزانى داشت.
در بسیارى از نجواهایشان فایده‌اى نیست، مگر در سخن آنان که به صدقه‌دادن یا نیکى‌کردن و یا آشتى‌جویى فرمان مى‌دهند. و آن کس را که براى خشنودى خداى چنین کند مزد بزرگى خواهیم داد.
هر که پس از آشکار شدن راه هدایت با پیامبر مخالفت ورزد و از شیوه‌اى جز شیوه مؤمنان پیروى کند، بدان سوى که پسند اوست بگردانیمش و به جهنمش افکنیم، و جهنم سرانجام بدى است.
خدا کسى را که براى او شریکى قرار دهد نمى‌آمرزد و جز آن هر گناهى را براى هر که خواهد، مى‌آمرزد. و هر کس که براى خدا شریکى قرار دهد سخت به گمراهى افتاده است.
نمى‌خوانند سواى الله مگر الاهه‌هایى را و نمى‌خوانند سواى الله مگر شیطانى سرکش را.
خدایش لعنت کرد. و شیطان گفت: گروهى معین از بندگانت را به فرمان خویش مى‌گیرم.
و البته گمراهشان مى‌کنم و آرزوهاى باطل در دلشان مى‌افکنم و به آنان فرمان مى‌دهم تا گوشهاى چارپایان را بشکافند. و به آنان فرمان مى‌دهم تا خلقت خدا را دگرگون سازند. و هر کس که به جاى خدا شیطان را به دوستى برگزیند زیانى آشکار کرده است.
به آنها وعده مى‌دهد و به آرزوشان مى‌افکند و شیطان آنان را جز به فریب وعده ندهد.
مکانشان در جهنم است و در آنجا راه گریزى نخواهند یافت.
و کسانى را که ایمان آورده‌اند و کارهاى نیکو کرده‌اند به بهشتهایى درمى‌آوریم که در آن نهرها روان است و در آنجا جاویدانند. وعده بر حق خداوند است، و چه کسى از او راستگوى‌تر است؟
نه بر وفق مراد شماست و نه بر وفق مراد اهل کتاب، که هر کس که مرتکب کار بدى شود جزایش را ببیند، و جز خدا براى خویش دوست و یاورى نیابد.
و هر کس که کارى شایسته کند چه زن و چه مرد اگر مؤمن باشد به بهشت مى‌رود و به قدر آن گودى که بر پشت هسته خرماست به کس ستم نمى‌شود.
دین چه کسى بهتر از دین کسى است که به اخلاص روى به جانب خدا کرد و نیکوکار بود و از دین حنیف ابراهیم پیروى کرد؟ و خدا ابراهیم را به دوستى خود برگزید.
از آن خداست هر چه در آسمانها و زمین است و خدا بر هر چیزى احاطه دارد.
از تو درباره زنان فتوى مى‌خواهند، بگو: خدا درباره آنان به آنچه در این کتاب بر شما خوانده مى‌شود، فتوى داده است. این فتوى در باب آنها و زنان پدرمرده‌اى است که حق مقررشان را نمى‌پردازید و مى‌خواهید ایشان را به نکاح خود درآورید و نیز در باب کودکان ناتوان است. و باید که درباره یتیمان به عدالت رفتار کنید، و هر کار نیکى که انجام مى‌دهید خدا به آن آگاه است.
اگر زنى دریافت که شوهرش با او بى‌مهر و از او بیزار شده است، باکى نیست که هر دو در میان خود طرح آشتى افکنند، که آشتى بهتر است. و بخل و فرومایگى بر نفوس مردم غلبه دارد. و اگر نیکى و پرهیزگارى کنید خدا به هر چه مى‌کنید آگاه است.
هر چند بکوشید هرگز نتوانید که در میان زنان به عدالت رفتار کنید. لکن یکباره به سوى یکى میل نکنید تا دیگرى را سرگشته رها کرده باشید. اگر از درآشتى درآیید و پرهیزگارى کنید خدا آمرزنده و مهربان است.
و اگر آن دو از یکدیگر جدا شوند خدا هر دو را به کمال فضل خویش بى‌نیاز سازد که خدا گشایش‌دهنده و حکیم است.
از آن خداست آنچه در آسمانها و زمین است. و هرآینه اهل کتاب را که پیش از شما بودند و نیز شما را سفارش کردیم که از خدا بترسید، اگر هم کفر ورزید باز هم آنچه در آسمانها و آنچه در زمین است متعلق به خداست و اوست بى‌نیاز و درخور ستایش.
و از آن خداست آنچه در آسمانها و زمین است، و خدا کارسازى را کافى است.
اى مردم، اگر او بخواهد همه شما را از میان مى‌برد و مردمى دیگر را مى‌آورد، که خدا بر این کار قادر است.
هر کس که پاداش اینجهانى را مى‌طلبد بداند که پاداش اینجهانى و آنجهانى در نزد خداست. و او شنوا و بیناست.
اى کسانى که ایمان آورده‌اید، به عدالت فرمانروا باشید و براى خدا شهادت دهید، هر چند به زیان خود یا پدر و مادر یا خویشاوندان شما -چه توانگر و چه درویش- بوده باشد. زیرا خدا به آن دو سزاوارتر است. پس، از هوا نفس پیروى مکنید تا از شهادت حق عدول کنید. چه زبان‌بازى کنید یا از آن اعراض کنید، خدا به هر چه مى‌کنید آگاه است.
اى کسانى که ایمان آورده‌اید، به خدا و پیامبرش و این کتاب که بر پیامبرش نازل کرده و آن کتاب که پیش از آن نازل کرده، به حقیقت ایمان بیاورید. و هر که به خدا و فرشتگانش و کتابهایش و پیامبرانش و به روز قیامت کافر شود سخت در گمراهى افتاده است.
هر آینه خداوند آنان را که ایمان آوردند سپس کافر شدند و باز ایمان آوردند، سپس کافر شدند و به کفر خویش افزودند نخواهد آمرزید و به راه راست هدایت نخواهد کرد.
منافقان را بشارت ده که عذابى دردآور بر ایشان آماده شده است.
کسانى که به جاى مؤمنان کافران را به دوستى برمى‌گزینند، آیا عزت و توانایى را نزد آنان مى‌جویند، در حالى که عزت به تمامى از آن خداست؟
و از این پیش، در این کتاب بر شما نازل کرده‌ایم که چون شنیدید کسانى آیات خدا را انکار مى‌کنند و آن را به ریشخند مى‌گیرند با آنان منشینید تا آنگاه که به سخنى دیگر پردازند. وگرنه شما نیز همانند آنها خواهید بود. و خدا همه منافقان و کافران را در جهنم گرد مى‌آورد.
کسانى که همواره مواظب شما هستند. پس اگر از جانب خدا فتحى نصیبتان شود، مى‌گویند: مگر ما همراه شما نبودیم؟ و اگر پیروزى نصیب کافران شود، مى‌گویند: آیا نه چنان بود که بر شما غلبه یافته بودیم و مؤمنان را از آسیب رساندن به شما بازداشتیم؟ در روز قیامت خدا میان شما حکم مى‌کند و او هرگز براى کافران به زیان مسلمانان راهى نگشوده است.
منافقان خدا را فریب مى‌دهند، و حال آنکه خدا آنها را فریب مى‌دهد. و چون به نماز برخیزند با اکراه و کاهلى برخیزند و براى خودنمایى نماز کنند و در نماز -جز اندکى- خداى را یاد نکنند.
سرگشتگان میان کفر و ایمانند: نه با اینان و نه با آنان. آن که خدا گمراهش کند هیچ راهى براى او نخواهى یافت.
اى کسانى که ایمان آورده‌اید، به جاى مؤمنان کافران را به دوستى مگیرید. آیا کارى مى‌کنید که براى خدا به زیان خود حجتى آشکار پدید آرید؟
هر آینه منافقان در فروترین طبقات آتش هستند و هرگز بر ایشان یاورى نمى‌یابى.
مگر آنان که توبه کرده‌اند و از تباهى بازآمده‌اند و به خدا توسل جسته‌اند و براى خدا از روى اخلاص به دین گرویده‌اند. اینان در زمره مؤمنانند و خدا به مؤمنان اجرى عظیم خواهد داد.
چرا خدا شما را عذاب کند اگر سپاسگزار باشید و ایمان آورید؟ در حالى که شکرپذیر و داناست.
خدا بلند کردن صدا را به بدگویى دوست ندارد، مگر از آن کس که به او ستمى شده باشد، و خدا شنوا و داناست.
اگر کار نیکى را به آشکار انجام دهید یا به پنهان یا کردارى ناپسند را درگذرید، خدا عفوکننده و تواناست.
کسانى هستند که به خدا و پیامبرانش کافر مى‌شوند و مى‌خواهند میان خدا و پیامبرانش جدایى افکنند و مى‌گویند که بعضى را مى‌پذیریم و بعضى را نمى‌پذیریم و مى‌خواهند در این میانه راهى برگزینند.
اینان در حقیقت کافرانند و ما براى کافران عذابى خوارکننده آماده ساخته‌ایم.
و کسانى که به خدا و پیامبرانش ایمان آورده‌اند و میان پیامبرانش جدایى نیفکنده‌اند پاداششان را خدا خواهد داد، و خدا آمرزنده و مهربان است.
اهل کتاب از تو مى‌خواهند که برایشان کتابى از آسمان نازل کنى. اینان بزرگتر از این را از موسى طلب کردند و گفتند: خدا را به آشکار به ما بنماى. به سبب این سخن کفرآمیزشان صاعقه آنان را فرو گرفت. و پس از آنکه معجزه‌هایى برایشان آمده بود گوساله‌اى را به خدایى گرفتند و ما آنان را بخشیدیم و موسى را حجتى آشکار ارزانى داشتیم.
و به خاطر پیمانى که با آنها بسته بودیم کوه طور را بر فراز سرشان بداشتیم و گفتیم: سجده‌کنان از آن در داخل شوید و در روز شنبه تجاوز مکنید. و از ایشان پیمانى سخت گرفتیم.
پس به سبب پیمان شکستنشان و کافر شدنشان به آیات خدا و به ناحق کشتن پیامبران و اینکه گفتند: دلهاى ما فرو بسته است، خدا بر دلهایشان مهر نهاده است و جز اندکى ایمان نمى‌آورند.
و نیز به سبب کفرشان و آن تهمت بزرگ که به مریم زدند.
و نیز بدان سبب که گفتند: ما مسیح پسر مریم پیامبر خدا را کشتیم. و حال آنکه آنان مسیح را نکشتند و بر دار نکردند بلکه امر برایشان مشتبه شد. هر آینه آنان که درباره او اختلاف مى‌کردند خود در تردید بودند و به آن یقین نداشتند. تنها پیرو گمان خود بودند و عیسى را به یقین نکشته بودند.
بلکه خداوند او را به نزد خود فرا برد، که خدا پیروزمند و حکیم است.
و هیچ یک از اهل کتاب نیست مگر آنکه پیش از مرگش به او ایمان آورد و عیسى در روز قیامت به ایمانشان گواهى خواهد داد.
و به کیفر ستمى که یهودان روا داشتند و منع‌کردن بسیارشان از راه خدا، آن چیزهاى پاکیزه را که بر آنان حلال بود، حرام کردیم.
و نیز به سبب رباخواریشان و حال آنکه از آن منع شده بودند، و خوردن اموال مردم را به باطل. و ما براى کافرانشان عذابى دردآور مهیا کرده‌ایم.
ولى دانشمندانشان و آن مؤمنانى را که به آنچه بر تو و به آنچه پیش از تو نازل شده ایمان دارند، و نمازگزاران و زکات‌دهندگان و مؤمنان به خدا و روز قیامت را اجر بزرگى خواهیم داد.
ما به تو وحى کردیم همچنان که به نوح و پیامبران بعد از او وحى کرده‌ایم و به ابراهیم و اسماعیل و اسحاق و یعقوب و سبطها و عیسى و ایوب و یونس و هارون و سلیمان وحى کرده‌ایم و به داود زبور را ارزانى داشتیم.
و پیامبرانى که پیش از این داستانهاشان را براى تو گفته‌ایم و آنان که داستانهاشان را براى تو نگفته‌ایم. و خدا با موسى سخن گفت، چه سخن گفتنى بى‌میانجى.
پیامبرانى مژده‌دهنده و بیم‌دهنده تا از آن پس مردم را بر خدا حجتى نباشد، و خدا پیروزمند و حکیم است.
ولى خدا به آنچه بر تو نازل کرد شهادت مى‌دهد که به علم خود نازل کرده است، و فرشتگان نیز شهادت مى‌دهند، و خدا شهادت را بسنده است.
هر آینه آنان که کافر شده‌اند و از راه خدا روى گردانیده‌اند سخت به گمراهى افتاده‌اند.
کسانى را که کافر شده‌اند و ستم کرده‌اند خداوند نمى‌آمرزد و به هیچ راهى هدایت نمى‌کند.
مگر به راه جهنم که همواره در آن باشند. و این کار بر خداى آسان است.
اى مردم، پیامبرى به حق از جانب خدا بر شما مبعوث شد، پس به او ایمان بیاورید که خیر شما در آن است. و اگر هم کافر شوید، از آن خداست هر چه در آسمانها و زمین است. و او دانا و حکیم است.
اى اهل کتاب، در دین خویش غلو مکنید و درباره خدا جز سخن حق مگویید. هر آینه عیسى پسر مریم پیامبر خدا و کلمه او بود که به مریمش افکند و روحى از او بود. پس به خدا و پیامبرانش ایمان بیاورید و مگویید که سه است. از این اندیشه‌ها بازایستید که خیر شما در آن خواهد بود. جز این نیست که الله خدایى است یکتا. منزه است از اینکه صاحب فرزندى باشد. از آن اوست آنچه در آسمانها و زمین است، و خدا کارسازى را کافى است.
مسیح ابایى نداشت که یکى از بندگان خدا باشد و ملائکه مقرب نیز ابایى ندارند. هر که از پرستش خداوند سرباز زند و سرکشى کند، بداند که خدا همه را در نزد خود محشور خواهد ساخت.
اما آنان که ایمان آورده‌اند و کارهاى نیک کرده‌اند اجرشان را به تمامى خواهد داد، و از فضل خویش بر آن خواهد افزود. اما کسانى را که ابا و سرکشى کرده‌اند به عذابى دردآور معذب خواهد داشت و براى خود جز خدا هیچ دوست و یاورى نخواهند یافت.
اى مردم، از جانب پروردگارتان بر شما حجتى آمد و براى شما نورى آشکار نازل کرده‌ایم.
اما آنان را که به خدا ایمان آورده‌اند و به او توسل جسته‌اند به آستان فضل و رحمت خویش درآورد و به راهى راست هدایت کند.
از تو فتوى مى‌خواهند، بگوى که خدا درباره کلاله برایتان فتوى مى‌دهد: هرگاه مردى که فرزندى نداشته باشد بمیرد و او را خواهرى باشد، به آن خواهر نصف میراث او مى‌رسد. اگر خواهر را نیز فرزندى نباشد، برادر از او ارث مى‌برد. اگر آن خواهران دو تن بودند، دو ثلث دارایى را به ارث مى‌برند. و اگر چند برادر و خواهر بودند، هر مرد برابر دو زن مى‌برد. خدا براى شما بیان مى‌کند تا گمراه نشوید، و او از هر چیزى آگاه است.
اى کسانى که ایمان آورده‌اید، به پیمانها وفا کنید. حیوانات چهارپا مگر آنهایى که از این پس برایتان گفته مى‌شود، بر شما حلال شده‌اند و آنچه را که در حال احرام صید مى‌کنید حلال مشمارید. خدا به هر چه مى‌خواهد حکم مى‌کند.
اى کسانى که ایمان آورده‌اید، شعایر خدا و ماه حرام و قربانى را چه بدون قلاده و چه با قلاده حرمت مشکنید و آزار آنان را که به طلب روزى و خشنودى پروردگارشان آهنگ بیت‌الحرام کرده‌اند، روا مدارید. و چون از احرام به در آمدید صید کنید و دشمنى با قومى که شما را از مسجدالحرام بازداشتند وادارتان نسازد که از حد خویش تجاوز کنید، و در نیکوکارى و پرهیز همکارى کنید نه در گناه و تجاوز. و از خداى بترسید که او به سختى عقوبت مى‌کند.
حرام شد بر شما مردار و خون و گوشت خوک و هر حیوانى که به هنگام کشتنش نام دیگرى جز الله را بر او بگویند، و آنچه خفه شده باشد یا به سنگ زده باشند یا از بالا درافتاده باشد یا به شاخ حیوانى دیگر بمیرد یا درندگان از آن خورده باشند، مگر آنکه ذبحش کنید. و نیز هر چه بر آستان بتان ذبح شود و آنچه به وسیله تیرهاى قمار قسمت کنید که این کار خود نافرمانى است. امروز کافران از بازگشت شما از دین خویش نومید شده‌اند. از آنان مترسید از من بترسید. امروز دین شما را به کمال رسانیدم و نعمت خود بر شما تمام کردم و اسلام را دین شما برگزیدم. پس هر که در گرسنگى بى‌چاره ماند بى آنکه قصد گناه داشته باشد، بداند که خدا آمرزنده و مهربان است.
از تو مى‌پرسند که چه چیزهایى بر آنها حلال شده است. بگو: چیزهاى پاکیزه بر شما حلال شده و نیز خوردن صید آن حیوان که به آن صیدکردن آموخته‌اید، چون پرندگان شکارى و سگان شکارى، هرگاه آنها را بدان سان که خدایتان آموخته است تعلیم داده باشید. از آن صید که برایتان مى‌گیرند و نگه مى‌دارند بخورید و نام خدا را بر آن بخوانید و از خدا بترسید که او سریع‌الحساب است.
امروز چیزهاى پاکیزه بر شما حلال شده است. طعام اهل کتاب بر شما حلال است و طعام شما نیز بر آنها حلال است. و نیز زنان پارساى مؤمنه و زنان پارساى اهل کتاب، هرگاه مهرشان را بپردازید، به طور زناشویى نه زناکارى و دوست‌گیرى، بر شما حلالند. و هر کس که به اسلام کافر شود عملش ناچیز شود و در آخرت از زیانکاران خواهد بود.
اى کسانى که ایمان آورده‌اید، چون به نماز برخاستید، صورت و دستهایتان را با آرنج بشویید و سر و پاهایتان را تا قوزک مسح کنید. و اگر جنب بودید خود را پاک سازید. و اگر بیمار یا در سفر بودید یا از جاى قضاى حاجت آمده بودید یا با زنان نزدیکى کرده بودید و آب نیافتید با خاکى پاک تیمم کنید و صورت و دستهایتان را با آن مسح کنید. خدا نمى‌خواهد شما در رنج افتید، بلکه مى‌خواهد که شما را پاکیزه سازد و نعمتش را بر شما تمام کند، باشد که سپاس گزارید.
نعمتى را که خدا به شما داده است، و پیمانى را که با شما بسته است، بدان هنگام که گفتید شنیدیم و فرمانبردارى کردیم، یاد آورید. و از خداى بترسید که خدا به آنچه در دلها مى‌گذرد آگاه است.
اى کسانى که ایمان آورده‌اید، براى خدا، حق گفتن را بر پاى خیزید و به عدل گواهى دهید. دشمنى با گروهى دیگر وادارتان نکند که عدالت نورزید. عدالت ورزید که به تقوى نزدیکتر است و از خدا بترسید که او به هر کارى که مى‌کنید آگاه است.
خدا به کسانى که ایمان آورده‌اند و کارهاى نیکو کرده‌اند، وعده آمرزش و مزدى بزرگ داده است.
و آنان که کافر شده‌اند و آیات ما را تکذیب کرده‌اند اهل جهنمند.
اى کسانى که ایمان آورده‌اید، از نعمتى که خدا به شما ارزانى داشته است یاد کنید: آنگاه که گروهى قصد آن کردند تا بر شما دست یازند و خدا دست آنان را از شما کوتاه کرد. از خدا بترسید. و مؤمنانى بر خدا توکل مى‌کنند.
خداوند از بنى اسرائیل پیمان گرفت و از میان آنان دوازده نقیب برانگیختیم. و خدا گفت: اگر نماز بخوانید و زکات بدهید و به پیامبران من ایمان بیاورید و یاریشان کنید و به خدا قرض‌الحسنه بدهید، من با شمایم. بدیهایتان را مى‌زدایم و شما را به بهشتهایى داخل مى‌کنم که در آن نهرها روان باشد. و هر کس از شما که از آن پس کافر شود راه راست را گم کرده است.
و اهل کتاب -جز اندکى از آنها- چون پیمانشان را شکستند، لعنتشان کردیم و دلهایشان را سخت گردانیدیم. کلمات را از معنى خود منحرف مى‌سازند و از آن پند که به ایشان داده شده بود بهره خویش فراموش کرده‌اند. و همواره از کارهاى خائنانه‌شان آگاه مى‌شوى. عفوشان کن و از گناهشان درگذر که خدا نیکوکاران را دوست مى‌دارد.
و از کسانى که گفتند که ما نصرانى هستیم پیمان گرفتیم. پس قسمتى از اندرزهایى را که به آنها داده بودیم فراموش کردند و ما نیز میان آنها تا روز قیامت کینه و دشمنى افکندیم. به زودى خدا آنان را از کارهایى که مى‌کنند آگاه خواهد ساخت.
اى اهل کتاب، پیامبر ما نزد شما آمد تا بسیارى از کتاب خدا را که پنهان مى‌داشتید برایتان بیان کند و از بسیارى درگذرد، و از جانب خدا نورى و کتابى صریح و آشکار بر شما نازل شده است،
تا خدا بدان هر کس را که در پى خشنودى اوست به راه‌هاى سلامت هدایت کند و به فرمان خود از تاریکى به روشناییشان ببرد و آنان را به راه راست هدایت کند.
آنان که گفتند که خدا همان مسیح پسر مریم است، کافر شدند. بگوى: چه کسى مى‌تواند عذاب خدا را دفع کند اگر اراده کند مسیح پسر مریم و مادرش و همه اهل زمین را به هلاکت رساند؟ از آن خداست فرمانروایى آسمانها و زمین و هر چه ما بین آنهاست. آنچه مى‌خواهد مى‌آفریند و بر هر چیز تواناست.
یهودیان و مسیحیان گفتند که ما فرزندان و دوستان خدا هستیم. بگوى: پس چرا شما را به پاداش گناهانتان عذاب مى‌کند؟ بلکه شما انسانهایى از جمله آفریدگان هستید. هر کس را که بخواهد مى‌آمرزد و هر کس را که بخواهد عذاب مى‌کند و از آن خداست فرمانروایى آسمانها و زمین و آنچه در میان آنهاست و بازگشت همه به اوست.
اى اهل کتاب فرستاده ما در دورانى که پیامبرانى نبودند مبعوث شد تا حق را بر شما آشکار کند و نگویید که مژده‌دهنده و بیم‌دهنده‌اى بر ما مبعوث نشده است. اینک آن مژده‌دهنده و بیم‌دهنده آمده است و خدا بر هر چیز تواناست.
و موسى به قوم خود گفت: اى قوم من، نعمتى را که خدا بر شما ارزانى داشته است یاد کنید، که از میان شما پیامبران پدید آورد و شما را صاحبان اختیار خویش گردانید و به شما چیزهایى عنایت کرد که به هیچ یک از مردم جهان عنایت نکرده است.
اى قوم من، به زمین مقدسى که خدا برایتان مقرر کرده است داخل شوید و بازپس‌مگردید که زیان‌دیده باز مى‌گردید.
گفتند: اى موسى، در آنجا مردمى جبارند و ما به آن سرزمین درنیاییم تا آنگاه که آن جباران بیرون شوند. اگر آنان از آن سرزمین بیرون شوند، بدان داخل شویم.
دو مرد از آنان که پرهیزگارى پیشه داشتند و خدا نعمتشان عطا کرده بود گفتند: از این دروازه بر آنان داخل شوید؛ و چون به شهر درآمدید شما پیروز خواهید شد. و بر خدا توکل کنید اگر از مؤمنان هستید.
گفتند: اى موسى، تا وقتى که جباران در آنجایند هرگز بدان شهر داخل نخواهیم شد. ما اینجا مى‌نشینیم، تو و پروردگارت بروید و نبرد کنید.
گفت: اى پروردگار من، من تنها مالک نفس خویش و برادرم هستم. میان من و این مردم نافرمان جدایى بینداز.
خدا گفت: ورود به آن سرزمین به مدت چهل سال برایشان حرام شد و در آن بیابان سرگردان خواهند ماند. پس براى این نافرمانان اندوهگین مباش.
و داستان راستین دو پسر آدم را بر ایشان بخوان، آنگاه که قربانیى کردند. از یکیشان پذیرفته آمد و از دیگرى پذیرفته نشد. گفت: تو را مى‌کشم. گفت: خدا قربانى پرهیزگاران را مى‌پذیرد.
اگر تو بر من دست گشایى و مرا بکشى، من بر تو دست نگشایم که تو را بکشم. من از خدا که پروردگار جهانیان است مى‌ترسم.
مى‌خواهم که هم گناه مرا به گردن گیرى و هم گناه خود را تا از دوزخیان گردى که این است پاداش ستمکاران.
نفسش او را به کشتن برادر ترغیب کرد، و او را کشت و از زیانکاران گردید.
خدا کلاغى را واداشت تا زمین را بکاود و به او بیاموزد که چگونه جسد برادر خود پنهان سازد. گفت: واى بر من، نتوانم همانند این کلاغ باشم و پیکر برادرم را دفن کنم. و در زمره پشیمانان درآمد.
از این رو بر بنى اسرائیل مقرر داشتیم که هر کس کس دیگر را نه به قصاص قتل کسى یا ارتکاب فسادى بر روى زمین بکشد، چنان است که همه مردم را کشته باشد. و هر کس که به او حیات بخشد چون کسى است که همه مردم را حیات بخشیده باشد. و به تحقیق پیامبران ما همراه با دلایل روشن بر آنها مبعوث شدند، باز هم بسیارى از آنها همچنان بر روى زمین از حد خویش تجاوز مى‌کردند.
جزاى کسانى که با خدا و پیامبرش جنگ مى‌کنند و در زمین به فساد مى‌کوشند، آن است که کشته شوند، یا بردار گردند یا دستها و پاهایشان یکى از چپ و یکى از راست بریده شود یا از سرزمین خود تبعید شوند. اینها رسواییشان در این جهان است و در آخرت نیز به عذابى بزرگ گرفتار آیند.
مگر کسانى که پیش از آنکه شما بر آنها دست یابید توبه کنند. پس بدانید که خدا آمرزنده و مهربان است.
اى کسانى که ایمان آورده‌اید، از خدا بترسید و به او تقرب جویید و در راهش جهاد کنید. باشد که رستگار گردید.
آنان که کافر شده‌اند اگر همه آنچه در روى زمین است و همانند آن متعلق به آنها باشد و بخواهند خود را با آن از عذاب روز قیامت باز خرند، از ایشان پذیرفته نیاید و به عذاب دردآور گرفتار آیند.
مى‌خواهند که از آتش بیرون آیند در حالى که بیرون‌آمدنى نباشند و عذابشان پاینده است.
دست مرد دزد و زن دزد را به کیفر کارى که کرده‌اند ببرید. این عقوبتى است از جانب خدا، که او پیروزمند و حکیم است.
هر کس پس از کردار ناپسندش توبه کند و به صلاح آید، خدا توبه او را مى‌پذیرد، که او آمرزنده و مهربان است.
آیا ندانسته‌اى که فرمانروایى آسمانها و زمین از آن خداست، هر که را بخواهد عذاب مى‌کند و هر که را بخواهد مى‌آمرزد و بر هر کارى تواناست؟
اى پیامبر، غمگین نکند تو را کردار آنان که به کفر مى‌شتابند. چه آنهایى که به زبان گفتند که ایمان آوردیم و به دل ایمان نیاورده‌اند و چه آن یهودان که گوش مى‌سپارند تا دروغ بندند و براى گروهى دیگر که خود نزد تو نمى‌آیند سخن‌چینى مى‌کنند، و سخن خدا را دگرگون مى‌سازند، و مى‌گویند: اگر شما را اینچنین گفت بپذیرید و گرنه از وى دورى گزینید. و هر کس را که خدا عذاب او بخواهد، تواش از قهر خدا رهایى نخواهى داد. اینان کسانى هستند که خدا نخواسته است که دلهایشان را پاک گرداند. آنان را در دنیا خوارى و در آخرت عذابى بزرگ است.
گوش‌نهادگان بر دروغند، خورندگان حرامند. پس اگر نزد تو آمدند میانشان حکم کن یا از ایشان رویگردان شو؛ و اگر رویگردان شوى هیچ به تو زیانى نرسانند. و اگر میانشان حکم کنى به عدالت حکم کن که خدا عدالت‌پیشگان را دوست دارد.
چگونه تو را داور قرار مى‌دهند، در حالى که تورات که حاوى حکم خداست در نزد آنهاست؟ سپس از حکم تو رویگردان مى‌شوند و اینان ایمان نیاورده‌اند.
ما تورات را که در آن هدایت و روشنایى است، نازل کردیم. پیامبرانى که تسلیم فرمان بودند بنابر آن براى یهود حکم کردند و نیز خداشناسان و دانشمندان که به حفظ کتاب خدا مأمور بودند و بر آن گواهى دادند، پس، از مردم مترسید، از من بترسید و آیات مرا به بهاى اندک مفروشید. و هر که بر وفق آیاتى که خدا نازل کرده است حکم نکند، کافر است.
و در تورات بر آنان مقرر داشتیم که نفس در برابر نفس و چشم در برابر چشم و بینى در برابر بینى و گوش در برابر گوش و دندان در برابر دندان و هر زخمى را قصاصى است. و هر که از قصاص درگذرد، گناهش را کفاره‌اى خواهد بود. و هر که به آنچه خدا نازل کرده است حکم نکند، از ستمکاران است.
و از پى آنها عیسى پسر مریم را فرستادیم که تصدیق‌کننده توراتى بود که پیش از او فرستاده بودیم و انجیل را که تصدیق‌کننده تورات پیش از او بود به او دادیم که در آن هدایت و روشنایى بود و براى پرهیزگاران هدایت و موعظه‌اى.
و باید که اهل انجیل بر وفق آنچه خدا در آن کتاب نازل کرده است داورى کنند. زیرا هر کس به آنچه خدا نازل کرده است داورى نکند، از نافرمانان است.
و این کتاب را به راستى بر تو نازل کردیم؛ تصدیق‌کننده و حاکم بر کتابهایى است که پیش از آن بوده‌اند. پس بر وفق آنچه خدا نازل کرده است در میانشان حکم کن و از پى خواهشهاشان مرو تا آنچه را از حق بر تو نازل شده است واگذارى. براى هر گروهى از شما شریعت و روشى نهادیم. و اگر خدا مى‌خواست همه شما را یک امت مى‌ساخت. ولى خواست در آنچه به شما ارزانى داشته است بیازمایدتان. پس در خیرات بر یکدیگر پیشى گیرید. همگى بازگشتتان به خداست تا از آنچه در آن اختلاف مى‌کردید آگاهتان سازد.
میانشان بر وفق آنچه خدا نازل کرده است حکم کن و از خواهشهاشان پیروى مکن و از ایشان بپرهیز که مبادا بفریبندت تا از بعضى از چیزهایى که خدا بر تو نازل کرده است سرباز زنى. و اگر رویگردان شدند بدان که خدا مى‌خواهد آنان را به پاداش برخى گناهانشان عقوبت کند، و هر آینه بسیارى از مردم نافرمانند.
آیا حکم جاهلیت را مى‌جویند؟ براى آن مردمى که اهل یقین هستند چه حکمى از حکم خدا بهتر است؟
اى کسانى که ایمان آورده‌اید، یهود و نصارا را به دوستى برمگزینید. آنان خود دوستان یکدیگرند. هر کس از شما که ایشان را به دوستى گزیند در زمره آنهاست. و خدا ستمکاران را هدایت نمى کند.
آنهایى را که در دل مرضى دارند مى‌بینى که به صحبتشان مى‌شتابند، مى‌گویند: مى‌ترسیم که به ما آسیبى رسد. اما باشد که خدا فتحى پدید آرد یا کارى کند، آنگاه از آنچه در دل نهان داشته بودند پشیمان شوند.
آنها که ایمان آورده‌اند مى‌گویند: آیا اینان همان کسانند که به خدا سوگندهاى سخت مى‌خوردند که با شما خواهند بود؟ اعمالشان باطل گردید و خود در زمره زیانکاران درآمدند.
اى کسانى که ایمان آورده‌اید، هر که از شما از دینش بازگردد چه باک؛ زودا که خدا مردمى را بیاورد که دوستشان بدارد و دوستش بدارند. در برابر مؤمنان فروتنند و در برابر کافران سرکش؛ در راه خدا جهاد مى‌کنند و از ملامت هیچ ملامتگرى نمى‌هراسند. این فضل خداست که به هر کس که خواهد ارزانى دارد، و خداوند بخشاینده و داناست.
جز این نیست که ولى شما خداست و رسول او و مؤمنانى که نماز مى‌خوانند و همچنان که در رکوعند انفاق مى‌کنند.
و هر که خدا و پیامبر او و مؤمنان را ولى خود گزیند، بداند که پیروزمندان گروه خداوندند.
اى کسانى که ایمان آورده‌اید، اهل کتاب را که دین شما را به مسخره و بازى مى‌گیرند، و نیز کافران را به دوستى برمگزینید. و اگر ایمان آورده‌اید از خدا بترسید.
و چون بانگ نماز کنید آن را به مسخره و بازیچه گیرند، زیرا مردمى هستند که نمى‌اندیشند.
بگو: اى اهل کتاب، آیا ما را سرزنش مى‌کنید؟ جز این است که ما به خدا و آنچه بر ما نازل شده و آنچه پیش از این نازل شده است ایمان آورده‌ایم و شما بیشترین نافرمان هستید؟
بگو: آیا شما را از کسانى که در نزد خدا کیفرى بدتر از این دارند خبر بدهم: کسانى که خدایشان لعنت کرده و بر آنها خشم گرفته و بعضى را بوزینه و خوک گردانیده است و خود بت پرستیده‌اند؟ اینان را بدترین جایگاه است و از راه راست گمگشته‌ترند.
و چون نزد شما آمدند، گفتند که ایمان آوردیم؛ و حال آنکه با کفر داخل شدند و با کفر خارج گشتند، و خدا به آنچه پنهان مى‌دارند آگاه‌تر است.
مى‌بینى بسیارى از ایشان را که به گناه و تجاوز و حرامخوارگى مى‌شتابند. چه بد کارهایى مى‌کردند.
از چه روى خداپرستان و دانشمندان، آنان را از گفتار بد و حرامخوارگى باز نمى‌دارند. چه بد کارهایى مرتکب مى‌شدند.
یهود گفتند که دست خدا بسته است. دستهاى خودشان بسته باد. و بدین سخن که گفتند ملعون گشتند. دستهاى خدا گشاده است. به هر سان که بخواهد روزى مى‌دهد. و آنچه بر تو از جانب پروردگارت نازل شده است، به طغیان و کفر بیشترشان خواهد افزود. ما تا روز قیامت میانشان دشمنى و کینه افکنده‌ایم. هرگاه که آتش جنگ را افروختند خدا خاموشش ساخت. و آنان در روى زمین به فساد مى‌کوشند، و خدا مفسدان را دوست ندارد.
اگر اهل کتاب ایمان بیاورند و پرهیزگارى کنند، گناهانشان را خواهیم زدود و آنها را به بهشتهاى پرنعمت داخل خواهیم کرد.
و اگر تورات و انجیل و آنچه را که از جانب خدا بر آنها نازل شده بر پاى دارند، از فراز سر و زیر پایشان روزى بخورند. بعضى از ایشان مردمى میانه‌رو هستند و بسیاریشان بدکردارند.
اى پیامبر، آنچه را از پروردگارت بر تو نازل شده است به مردم برسان. اگر چنین نکنى امر رسالت او را ادا نکرده‌اى. خدا تو را از مردم حفظ مى‌کند، که خدا مردم کافر را هدایت نمى‌کند.
بگو: اى اهل کتاب، شما هیچ نیستید، تا آنگاه که تورات و انجیل و آنچه را از جانب پروردگارتان بر شما نازل شده است بر پاى دارید. آنچه از جانب پروردگارت بر تو نازل شده است بر طغیان و کفر بیشترینشان بیفزاید. پس بر این مردم کافر غمگین مباش.
هرآینه از میان آنان که ایمان آورده‌اند و یهود و صابئان و نصارا هر که به خدا و روز قیامت ایمان داشته باشد و کار شایسته کند بیمى بر او نیست و محزون نمى‌شود.
ما از بنى اسرائیل پیمان گرفتیم و پیامبرانى برایشان فرستادیم. هرگاه که پیامبرى چیزى مى‌گفت که با خواهش دلشان موافق نبود، گروهى را تکذیب مى‌کردند و گروهى را مى‌کشتند.
و پنداشتند که عقوبتى نخواهد بود. پس کور و کر شدند. آنگاه خدا توبه‌شان بپذیرفت. باز بسیارى از آنها کور و کر شدند. هر چه مى‌کنند خدا مى‌بیند.
به تحقیق آنان که گفتند که خدا همان مسیح پسر مریم است، کافر شدند. مسیح گفت: اى بنى اسرائیل، الله پروردگار من و پروردگار خود را بپرستید. زیرا هر کس که براى خداوند شریکى قرار دهد خدا بهشت را بر او حرام کند، و جایگاه او آتش است و ستمکاران را یاورى نیست.
آنان که گفتند: الله سومین سه است، کافر شدند. در حالى که هیچ خدایى جز الله نیست. اگر از آنچه مى‌گویند باز نایستند به کافرانشان عذابى دردآور خواهد رسید.
آیا به درگاه خدا توبه نمى‌کنند و از او آمرزش نمى‌خواهند؟ خدا آمرزنده و مهربان است.
مسیح پسر مریم جز پیامبرى نبود، که پیامبرانى پیش از او بوده‌اند، و مادرش زنى راستگوى بود که هر دو غذا مى‌خوردند. بنگر که چگونه آیات را برایشان بیان مى‌کنیم. سپس بنگر که چگونه از حق روى مى‌گردانند.
بگو: آیا جز الله خداى دیگرى را که براى شما مالک هیچ سود و زیانى نیست مى‌پرستید و حال آنکه الله شنوا و داناست؟
بگو: اى اهل کتاب، به ناحق در دین خویش غلو مکنید؛ و از خواهشهاى آن مردمى که از پیش گمراه شده بودند و بسیارى را گمراه کردند و خود از راه راست منحرف شدند پیروى مکنید.
از بنى اسرائیل آنان که کافر شدند به زبان داود و عیسى بن مریم لعنت شدند، و این لعنت پاداش عصیان و تجاوزشان بود.
از کار زشتى که مى‌کردند یکدیگر را نهى نمى‌کردند و هرآینه بدکارى مى‌کردند.
بسیارى از ایشان را مى‌بینى که با کافران دوستى مى‌ورزند. بد است آنچه پیشاپیش براى خود فرستادند. خشم خدا بر آنهاست و در عذاب جاودانه‌اند.
اگر به خدا و پیامبر و آنچه بر او نازل شده ایمان آورده بودند کافران را به دوستى نمى‌گرفتند، ولى بیشترشان فاسقانند.
دشمن‌ترین مردم نسبت به کسانى که ایمان آورده‌اند یهود و مشرکان را مى‌یابى، و مهربان‌ترین کسان نسبت به آنان که ایمان آورده‌اند کسانى را مى‌یابى که مى‌گویند: ما نصرانى هستیم. زیرا بعضى از ایشان کشیشان و راهبان هستند و آنها سرورى نمى‌جویند.
چون آنچه را که بر پیامبر نازل شده بشنوند، و حقیقت را دریابند، چشمانشان پر از اشک مى‌شود. مى‌گویند: اى پروردگار ما، ایمان آوردیم، ما را نیز در زمره شهادت‌دهندگان بنویس.
چرا به خدا و این آیین حق که بر ما نازل شده است ایمان نیاوریم و طمع نورزیم در اینکه پروردگار ما ما را در شمار صالحان آورد؟
به پاداش این سخن که گفتند، خدا آنان را به بهشتهایى که در آن نهرها روان است پاداش داد. در آن جاودانند و این است پاداش نیکوکاران.
و آنان که کفر ورزیدند و آیات ما را تکذیب کردند اهل جهنمند.
اى کسانى که ایمان آورده‌اید، چیزهاى پاکیزه‌اى را که خدا بر شما حلال کرده است حرام مکنید و از حد درمگذرید که خدا تجاوزکنندگان از حد را دوست ندارد.
از چیزهاى حلال و پاکیزه‌اى که خدا به شما روزى داده است بخورید و از خدایى که به او ایمان آورده‌اید بترسید.
خداوند شما را به سبب سوگندهاى لغوتان بازخواست نخواهد کرد. ولى به سبب شکستن سوگندهایى که به قصد مى‌خورید، بازخواست مى‌کند و کفاره آن اطعام ده مسکین است از غذاى متوسطى که به خانواده خویش مى‌خورانید یا پوشیدن آنها یا آزاد کردن یک بنده، و هر که نیابد سه روز روزه داشتن. این کفاره قسم است، هرگاه که قسم خوردید. به قسمهاى خود وفا کنید. خدا آیات خود را براى شما اینچنین بیان مى‌کند، باشد که سپاسگزار باشید.
اى کسانى که ایمان آورده‌اید، شراب و قمار و بتها و گروبندى با تیرها پلیدى و کار شیطان است، از آن اجتناب کنید تا رستگار شوید.
شیطان مى‌خواهد با شراب و قمار میان شما کینه و دشمنى افکند و شما را از یاد خدا و نماز باز دارد، آیا بس مى‌کنید؟
خدا و پیامبرش را اطاعت کنید و پروا کنید. اگر رویگردان شوید بدانید که وظیفه پیامبر ما رسانیدن پیام روشن خداوند است.
بر آنان که ایمان آورده‌اند و کارهاى شایسته کرده‌اند در آنچه خورده‌اند گناهى نیست، هرگاه پرهیزگارى کنند و ایمان بیاورند و به کارهاى شایسته پردازند، باز هم پرهیزگارى کنند و ایمان بیاورند، باز هم پرهیزگارى کنند و نیکى، که خدا نیکوکاران را دوست دارد.
اى کسانى که ایمان آورده‌اید، خدا شما را به صیدى که به دست مى‌گیرید یا به نیزه شکار مى‌کنید، مى‌آزماید تا بداند چه کسى در نهان از او مى‌ترسد. و هر که از این پس از حد تجاوز کند او راست عذابى دردآور.
اى کسانى که ایمان آورده‌اید، هرگاه که در احرام باشید شکار را مکشید. هر که صید را به عمد بکشد جزاى او قربانى کردن حیوانى است همانند آنچه کشته است به شرط آنکه دو عادل از شما گواهى دهند و قربانى را به کعبه رساند، یا به کفاره درویشان را طعام دهد، یا برابر آن روزه بگیرد، تا عقوبت کار خود بچشد. از آنچه در گذشته کرده‌اید خدا عفو کرده است، ولى هر که بدان باز گردد خدا از او انتقام مى‌گیرد، که خدا پیروزمند و انتقام‌گیرنده است.
شکار دریایى و خوردن آن به جهت بهره‌مند شدنتان از آن، بر شما و مسافران حلال شده است. و شکار صحرایى تا هنگامى که در احرام هستید بر شما حرام شده. از خداوندى که به نزد او گرد آورده مى‌شوید بترسید.
خدا کعبه، بیت الحرام، را با ماه حرام و قربانى بى‌قلاده و قربانى با قلاده قوام کار مردم گردانید، تا بدانید که خدا هر چه را که در آسمانها و زمین است مى‌داند و او بر هر چیزى آگاه است.
بدانید که عقوبت خدا سخت است و هم او آمرزنده و مهربان است.
بر پیامبر جز رسانیدن پیام وظیفه‌اى نیست. و آنچه را که آشکار مى‌سازید یا پنهان مى‌دارید خدا مى‌داند.
بگو: ناپاک و پاک برابر نیستند، هر چند فراوانى ناپاک تو را به اعجاب افکند. پس اى خردمندان، از خداى بترسید، باشد که رستگار گردید.
اى کسانى که ایمان آورده‌اید، از چیزهایى که چون براى شما آشکار شوند اندوهگینتان مى‌کنند، مپرسید. و اگر سؤال از آنها را واگذارید تا به هنگام نزول قرآن، برایتان آشکار خواهد شد. خدا از آنها عفو کرده است که آمرزنده و بردبار است.
مردمى که پیش از شما بودند از آن چیزها سؤال کردند و بدان سبب کافر شدند.
خداوند درباره بحیره و سائبه و وصیله و حامى حکمى نکرده است؛ ولى کافران بر خدا دروغ مى‌بندند و بیشترینشان بى‌خردند.
و چون به ایشان گویند که به آنچه خدا نازل کرده است و به پیامبر روى آورید، گویند: آن آیینى که پدران خود را بدان معتقد یافته‌ایم ما را بس است. حتى اگر پدرانشان هیچ نمى‌دانسته‌اند و راه هدایت نیافته بوده‌اند؟
اى کسانى که ایمان آورده‌اید، به خود پردازید. اگر شما هدایت یافته‌اید، آنان که گمراه مانده‌اند به شما زیانى نرسانند. بازگشت همه شما نزد خداست، تا شما را به آن کارها که مى‌کرده‌اید آگاه گرداند.
اى کسانى که ایمان آورده‌اید، چون مرگتان فرا رسد به هنگام وصیت دو عادل را از میان خودتان به شهادت گیرید، یا از غیر خودتان، هرگاه که در سفر بودید و مرگتان فرارسید. اگر از آن دو در شک بودید نگاهشان دارید تا بعد از نماز، آنگاه به خدا سوگند خورند که این شهادت را به هیچ قیمتى دگرگون نکنیم هرچند به سود خویشاوندمان باشد و آن را کتمان نکنیم، اگر جز این باشد از گناهکارانیم.
و هرگاه معلوم شود که آن دو شاهد مرتکب گناه خیانت شده‌اند، دو شاهد دیگر که اولى‌تر از آن دو باشند جاى ایشان را بگیرند. آن دو به خدا قسم خورند که شهادت ما از شهادت آن دو درست‌تر است و ما از حق تجاوز نکنیم، هرگاه چنین کنیم از ستمکاران باشیم.
این شیوه نزدیک‌تر به آن است که هم شهادت را بر وجه خود ادا کنند یا پس از سوگند خوردن از رد سوگندهایشان بترسند. از خدا بترسید. و گوش فرا دارید. خدا مردم نافرمان را هدایت نمى‌کند.
روزى که خدا پیامبران را گرد آورد و بپرسد که دعوت شما را چگونه پاسخ دادند؟ گویند: ما را هیچ دانشى نیست، که دانا به غیب تو هستى.
خدا به عیسى بن مریم گفت: نعمتى را که به تو و مادرت ارزانى داشته‌ام یاد کن، آن زمان که به روح‌القدس یاریت کردم تا تو چه در گهواره و چه در بزرگسالى سخن گویى، و به تو کتاب و حکمت و تورات و انجیل آموختم. و آنگاه که به امر من از گل چیزى چون پرنده ساختى و در آن دمیدى و به امر من پرنده‌اى شد و کور مادرزاد و پیسى‌گرفته را به فرمان من شفا دادى و مردگان را به فرمان من زنده بیرون آوردى و چون با این دلایل روشن نزد بنى اسرائیل آمدى، من آنان را از آسیب رساندن به تو بازداشتم و از میانشان کسانى که کافر بودند گفتند که این جز جادویى آشکار نیست.
و به حواریان وحى کردم: به من و به پیامبر من ایمان بیاورید. گفتند: ایمان آوردیم، گواه باش که ما تسلیم هستیم.
و حواریان پرسیدند: اى عیسى بن مریم، آیا پروردگار تو مى‌تواند که براى ما از آسمان مائده‌اى فرستد؟ گفت: اگر ایمان آورده‌اید، از خدا بترسید.
گفتند: مى‌خواهیم که از آن مائده بخوریم تا دلهایمان آرام گیرد و بدانیم که تو به ما راست گفته‌اى و بر آن شهادت دهیم.
عیسى بن مریم گفت: بار خدایا، اى پروردگار ما، براى ما مائده‌اى از آسمان بفرست، تا ما را و آنان را که بعد از ما مى‌آیند عیدى و نشانى از تو باشد، و ما را روزى ده که تو بهترین روزى‌دهندگان هستى.
خدا گفت: من آن مائده را براى شما مى‌فرستم؛ ولى هر که از شما از آن پس کافر شود چنان عذابش مى‌کنم که هیچ یک از مردم جهان را آن چنان عذاب نکرده باشم.
و آنگاه که خدا به عیسى بن مریم گفت: آیا تو به مردم گفتى که مرا و مادرم را سواى الله به خدایى گیرید؟ گفت: به پاکى یاد مى‌کنم تو را. نسزد مرا که چیزى گویم که نه شایسته آن باشم. اگر من چنین گفته بودم تو خود مى‌دانستى زیرا به آنچه در ضمیر من مى‌گذرد دانایى و من از آنچه در ذات تو است بى‌خبرم. زیرا تو داناترین کسان به غیب هستى.
من به آنان جز آنچه تو فرمانم داده بودى نگفتم. گفتم که الله پروردگار مرا و پروردگار خود را بپرستید. و من تا در میانشان بودم نگهبان عقیدتشان بودم و چون مرا میرانیدى تو خود نگهبان عقیدتشان گشتى. و تو بر هر چیزى آگاهى.
اگر آنان را عذاب کنى، بندگان تو هستند و اگر آنان را بیامرزى، تو پیروزمند و حکیمى.
خدا گفت: این روزى است که راستگویان را راستى گفتارشان سود دهد. از آن آنهاست بهشتهایى که در آن نهرها جارى است. همواره در آن جاویدان خواهند بود. خدا از آنان خشنود است و آنان نیز از خدا خشنودند. و این کامیابى بزرگى است.
از آن خداست فرمانروایى آسمانها و زمین و آنچه میان آنهاست. و او بر هر کارى تواناست.
ستایش از آن خداوندى است که آسمانها و زمین را بیافرید و تاریکیها و روشنایى را پدیدار کرد، با این همه، کافران با پروردگار خویش دیگرى را برابر مى‌دارند.
اوست که شما را از گل بیافرید و عمرى مقرر کرد: مدتى در نزد او معین. با این همه، تردید مى‌ورزید.
در آسمانها و زمین، اوست که خداوند است. نهان و آشکارتان را مى‌داند و از کردارتان آگاه است.
و هیچ آیه‌اى از آیات پروردگارشان بر ایشان نازل نشد، جز آنکه از آن رویگردان شدند.
چون سخن حق بر آنها عرضه شد، تکذیبش کردند. پس به زودى، خبر چیزهایى که به ریشخندشان مى‌گرفتند به آنها خواهد رسید.
آیا ندیده‌اند که پیش از آنها چه مردمى را هلاک کرده‌ایم؟ مردمى که در زمین مکانتشان داده بودیم. آنچنان مکانتى که به شما نداده‌ایم. و برایشان از آسمان بارانهاى پى در پى فرستادیم و رودها از زیر پایشان روان ساختیم. آنگاه به کیفر گناهانشان هلاکشان کردیم و پس از آنها مردمى دیگر پدید آوردیم.
حتى اگر کتابى نوشته بر روى کاغذ بر تو نازل مى‌کردیم و آن را با دست خویش لمس مى‌کردند، باز هم آن کافران مى‌گفتند که این جز جادویى آشکار نیست.
و گفتند: چرا فرشته‌اى بر او نازل نشده است؟ اگر فرشته‌اى مى‌فرستادیم که کار به پایان مى‌رسید و به آنها هیچ مهلتى داده نمى‌شد.
و اگر آن پیامبر را از میان فرشتگان بر مى‌گزیدیم باز هم او را به صورت مردى مى‌فرستادیم و این خلط و اشتباه که پدید آورده‌اند بر جاى مى‌نهادیم.
پیامبرانى را هم که پیش از تو بودند مسخره مى‌کردند. پس مسخره‌کنندگان را عذابى که به ریشخندش مى‌گرفتند فروگرفت.
بگو: در روى زمین بگردید و بنگرید که پایان کار تکذیب‌کنندگان چگونه بوده است.
بگو: از آن کیست آنچه در آسمانها و زمین است؟ بگو: از آن خداست. بخشایش را بر خود مقرر داشته، همه شما را در روز قیامت -که در آن تردیدى نیست- گرد مى‌آورد. آنان که به زیان خویش کار کرده‌اند، ایمان نمى‌آورند.
از آن اوست هر چه در شب و روز جاى دارد و اوست شنوا و دانا.
بگو: آیا دیگرى جز خدا را به دوستى گیرم که آفریننده آسمانها و زمین است و مى‌خوراند و به طعامش نیاز نیست؟ بگو: هر آینه من مأمور شده‌ام که نخستین کسى باشم که تسلیم امر خدا شده باشد. پس، از مشرکان مباش.
بگو: از عذاب آن روز بزرگ مى‌ترسم اگر از پروردگارم فرمان نبرم.
در آن روز، عذاب را از هر که بگردانند مورد رحمت خدا واقع شده است، و این کامیابى آشکارى است.
اگر خدا به تو محنتى برساند، هیچ کس جز او دفعش نتواند کرد، و اگر به تو خیرى برساند بر هر کارى تواناست.
و اوست قاهرى بالاتر از همه بندگان خویش و دانا و آگاه است.
بگو: شهادت چه کسى از هر شهادتى بزرگ‌تر است؟ بگو: خدا میان من و شما گواه است و این قرآن بر من وحى شده است تا شما را و هر کس را که به او برسد بیم دهم. آیا شهادت مى‌دهید که با الله خدایان دیگرى هم هستند؟ بگو: من شهادت نمى‌دهم. بگو: جز این نیست که او خدایى است یکتا و از آنچه با او شریک مى‌سازید بیزارم.
اهل کتاب او را چنان مى‌شناسند که فرزندان خود را، اینان که به خود زیان مى‌رسانیدند ایمان نمى‌آورند.
چه کسى است ستمکارتر از آنکه به خدا دروغ مى‌بندد یا آیات او را دروغ مى‌انگارد؟ هر آینه ستمکاران را رستگارى نیست.
روزى همه را گرد آوریم، سپس به آنها که شرک آورده‌اند بگوییم: آن کسان که مى‌پنداشتید که شریکان خدایند اکنون کجایند؟
عذرى که مى‌آورند جز این نیست که مى‌گویند: سوگند به خدا پروردگار ما که ما مشرک نبوده‌ایم.
بنگر که چگونه بر خود دروغ بستند و آن دروغها که ساخته بودند ناچیز گردید.
بعضى از آنها به سخن تو گوش مى‌دهند ولى ما بر دلهایشان پرده‌ها افکنده‌ایم تا آن را درنیابند و گوشهایشان را سنگین کرده‌ایم. و هر معجزه‌اى را که بنگرند بدان ایمان نمى‌آورند. و چون نزد تو آیند، با تو به مجادله پردازند. کافران مى‌گویند که اینها چیزى جز اساطیر پیشینیان نیست.
اینان مردم را از پیامبر بازمى‌دارند و خود از او کناره مى‌جویند و حال آنکه نمى‌دانند که تنها خویشتن را به هلاکت مى‌رسانند.
اگر آنها را در آن روز که در برابر آتش نگاهشان داشته‌اند بنگرى، مى‌گویند: اى کاش ما را باز گردانند تا آیات پروردگارمان را تکذیب نکنیم و از مؤمنان باشیم.
نه، آنچه را که از این پیش پوشیده مى‌داشتند اکنون برایشان آشکار شده، اگر آنها را به دنیا بازگردانند، باز هم به همان کارها که منعشان کرده بودند باز مى‌گردند. اینان دروغگویانند.
و گفتند: جز این زندگى دنیوى ما هیچ نیست و ما دیگر بار زنده نخواهیم شد.
و اگر ببینى آن هنگام را که در برابر پروردگارشان ایستاده‌اند، خدا مى‌گوید: آیا این به حق نبود؟ گویند: آرى، سوگند به پروردگارمان. گوید: به کیفر آنکه کافر بوده‌اید عذاب خدا را بچشید.
زیان کردند آنهایى که دیدار با خدا را دروغ پنداشتند. و چون قیامت به ناگهان فرا رسد، گویند: اى حسرتا بر ما به خاطر تقصیرى که کردیم. اینان بار گناهانشان را بر پشت مى‌کشند. هان، چه بد بارى را بر دوش مى‌کشند.
و زندگى دنیا چیزى جز بازیچه و لهو نیست و پرهیزگاران را سراى آخرت بهتر است. آیا به عقل نمى‌یابید؟
مى‌دانیم که سخنشان تو را اندوهگین مى‌سازد، ولى اینان تنها تو را تکذیب نمى‌کنند؛ بلکه این ستمکاران سخن خدا را انکار مى‌کنند.
پیامبرانى را هم که پیش از تو بودند تکذیب کردند ولى آنها بر آن تکذیب و آزار صبر کردند تا یارى ما فرا رسیدشان. و سخنان خدا را تغییردهنده‌اى نیست. و هر آینه پاره‌اى از اخبار پیامبران بر تو نازل شده است.
اگر اعراض کردن آنها بر تو گران است، خواهى نقبى در زمین بجوى یا نردبانى بر آسمان بنه تا معجزه‌اى برایشان بیاورى. اگر خدا بخواهد، همه را به راه راست برد. پس، از نادانان مباش.
هرآینه تنها آنان که مى‌شنوند مى‌پذیرند. و مردگان را خدا زنده مى‌کند و سپس همه به نزد او بازگردانده مى‌شوند.
و گفتند: چرا معجزه‌اى از پروردگارش بر او نازل نشده؟ بگو: خدا قادر است که معجزه‌اى فرو فرستد. ولى بیشترینشان نمى‌دانند.
هیچ جنبنده‌اى در روى زمین نیست و هیچ پرنده‌اى با بالهاى خود در هوا نمى‌پرد مگر آنکه چون شما امتهایى هستند -ما در این کتاب هیچ چیزى را فروگذار نکرده‌ایم- و سپس همه را در نزد پروردگارشان گرد مى‌آورند.
آنان که آیات ما را تکذیب کرده‌اند کرانند و لالانند و در تاریکیهایند. خدا هر که را خواهد گمراه کند و هر که را خواهد به راه راست اندازد.
بگو: چه مى‌بینید که اگر بر شما عذاب خدا فرود آید یا قیامت در رسد -اگر راست مى‌گویید- باز هم جز خدا را مى‌خوانید؟
نه، تنها او را مى‌خوانید و اگر بخواهد آن رنجى را که خدا را به خاطر آن مى‌خوانید از میان مى‌برد و شما شریکى را که براى او ساخته‌اید از یاد مى‌برید.
هر آینه بر امتهایى که پیش از تو بودند پیامبرانى فرستادیم و آنان را به سختیها و آفتها دچار کردیم تا مگر زارى کنند.
پس چرا هنگامى که عذاب ما به آنها رسید زارى نکردند؟ زیرا دلهایشان را قساوت فراگرفته و شیطان اعمالشان را در نظرشان آراسته بود.
چون همه اندرزهایى را که به آنها داده شده بود فراموش کردند، همه درها را به رویشان گشودیم تا از آنچه یافته بودند شادمان گشتند، پس به ناگاه فروگرفتیمشان و همگان نومید گردیدند.
پس سپاس پروردگار جهانیان را که ریشه ستمکاران برکنده شد.
بگو: آیا مى‌دانید که اگر الله گوش و چشمان شما را باز ستاند و بر دلهایتان مهر نهد چه خدایى جز الله آنها را به شما باز مى‌گرداند؟ بنگر که آیات خدا را چگونه به شیوه‌هاى گوناگون بیان مى‌کنیم. باز هم روى برمى‌تابند.
بگو: چه مى‌بینید، اگر عذاب خدا به ناگاه یا آشکارا بر شما فرود آید، آیا جز ستمکاران هلاک مى‌شوند؟
ما پیامبران را جز براى مژده‌دادن یا بیم‌کردن نمى‌فرستیم. پس هر کس که ایمان آورد و کار شایسته کرد، بیمناک و محزون نمى‌شود.
و به کسانى که آیات ما را تکذیب کرده‌اند، به کیفر نافرمانیشان، عذاب خواهد رسید.
بگو: به شما نمى‌گویم که خزاین خدا نزد من است. و علم غیب هم نمى‌دانم. و نمى‌گویم که فرشته‌اى هستم. تنها از چیزى پیروى مى‌کنم که بر من وحى شده است. بگو: آیا نابینا و بینا یکسانند؟ چرا نمى‌اندیشید؟
آگاه ساز به این کتاب، کسانى را که از گردآمدن بر آستان پروردگارشان هراسناکند، که ایشان را جز او هیچ یاورى و شفیعى نیست. باشد که پرهیزگارى پیشه کنند.
کسانى را که هر بامداد و شبانگاه پروردگار خویش را مى‌خوانند و خواستار خشنودى او هستند، طرد مکن. نه چیزى از حساب آنها بر عهده تو است و نه چیزى از حساب تو بر عهده ایشان. اگر آنها را طرد کنى، در زمره ستمکاران درآیى.
همچنین بعضى را به بعضى آزمودیم، تا بگویند: آیا از میان ما اینان بودند که خدا به آنها نعمت داد؟ آیا خدا به سپاسگزاران داناتر نیست؟
چون ایمان آوردگان به آیات ما نزد تو آمدند، بگو: سلام بر شما، خدا بر خویش مقرر کرده که شما را رحمت کند، زیرا هر کس از شما که از روى نادانى کارى بد کند، آنگاه توبه کند و نیکوکار شود، بداند که خدا آمرزنده و مهربان است.
و این چنین آیات را به تفصیل بیان مى‌کنیم، تا راه و رسم مجرمان آشکار گردد.
بگو: مرا منع کرده‌اند که آن خدایانى را که جز الله مى‌خوانید پرستش کنم. بگو: از هوسهاى شما متابعت نمى‌کنم تا مبادا گمراه شوم و از هدایت یافتگان نباشم.
بگو: من از پروردگارم دلیلى روشن دارم و شما آن دلیل را دروغ مى‌خوانید. آنچه بدین شتاب مى‌طلبید به دست من نیست. حکم تنها حکم خداست. حقیقت را بیان مى‌کند و او بهترین داوران است.
بگو: اگر آنچه را که بدین شتاب مى‌طلبید به دست من بود، میان من و شما کار به پایان مى‌رسید، زیرا خدا به ستمکاران داناتر است.
کلیدهاى غیب نزد اوست. جز او کسى را از غیب آگاهى نیست. هر چه را که در خشکى و دریاست مى‌داند. هیچ برگى از درختى نمى‌افتد مگر آنکه از آن آگاه است. و هیچ دانه‌اى در تاریکیهاى زمین و هیچ ترى و خشکى نیست جز آنکه در کتاب مبین آمده است.
و اوست که شما را شب‌هنگام مى‌میراند و هر چه در روز کرده‌اید مى‌داند، آنگاه بامدادان شما را زنده مى‌سازد تا آن هنگام که مدت معین عمرتان به پایان رسد. سپس بازگشتتان به نزد اوست و شما را از آنچه کرده‌اید آگاه مى‌کند.
اوست قاهرى فراتر از بندگانش. نگهبانانى بر شما مى‌گمارد، تا چون یکى از شما را مرگ فرا رسد فرستادگان ما بى هیچ کوتاهى و گذشتى جان او بگیرند.
سپس به نزد خدا، مولاى حقیقى خویش بازگردانیده شوند. بدان که حکم حکم اوست و او سریع‌ترین حسابگران است.
بگو: چه کسى شما را از وحشتهاى خشکى و دریا مى‌رهاند؟ او را به زارى و در نهان مى‌خوانید که اگر از این مهلکه ما را برهاند، ما نیز از سپاسگزاران خواهیم بود.
بگو: خداست که شما را از آن مهلکه و از هر اندوهى مى‌رهاند، باز هم بدو شرک مى‌آورید.
بگو: او قادر بر آن هست که از فراز سرتان یا از زیر پاهایتان عذابى بر شما بفرستد، یا شما را گروه گروه درهم افکند و خشم و کین گروهى را به گروه دیگر بچشاند. بنگر که آیات را چگونه گوناگون بیان مى‌کنیم. باشد که به فهم دریابند.
قوم تو قرآن را دروغ مى‌شمردند در حالى که سخنى است بر حق. بگو: من کارساز شما نیستم.
به زودى خواهید دانست که براى هر خبرى زمانى معین است.
و چون ببینى که در آیات ما از روى عناد گفت و گو مى‌کنند از آنها رویگردان شو تا به سخنى جز آن پردازند. و اگر شیطان تو را به فراموشى افکند، چون به یادت آمد با آن مردم ستمکاره منشین.
کسانى که پرهیزگارى پیشه کرده‌اند به گناه کافران بازخواست نخواهند شد، ولى باید آنان را پند دهند. باشد که پرهیزگار شوند.
و واگذار آن کسانى را که دین خویش بازیچه و لهو گرفته‌اند و زندگانى دنیا فریبشان داد. و به قرآن پندشان ده مبادا بر کیفر اعمال خویش گرفتار آیند. جز خدا دادرس و شفیعى ندارند. و اگر براى رهایى خویش هر گونه فدیه دهند پذیرفته نخواهد شد. اینان به عقوبت اعمال خود مأخوذند و به کیفر آنکه کافر شده‌اند برایشان شرابى از آب جوشان و عذابى دردآور مهیا شده است.
بگو: آیا سواى الله کسى را بخوانیم که نه ما را سود مى‌دهد و نه زیان مى‌رساند؟ و آیا پس از آنکه خدا ما را هدایت کرده است، همانند آن کس که شیطان گمراهش ساخته و حیران بر روى زمین رهایش کرده، از دین بازگردیم؟ او را یارانى است که به هدایت ندایش مى‌دهند که نزد ما بازگرد. بگو: هدایتى که از سوى خدا باشد، هدایت واقعى است. و به ما فرمان رسیده که در برابر پروردگار جهانیان تسلیم شویم.
و نماز بخوانید و از او بترسید. اوست آنکه همگان نزدش محشور مى‌شوید.
و اوست آنکه آسمانها و زمین را به حق بیافرید. و روزى که بگوید: موجود شو، پس موجود مى‌شود. گفتار او حق است. و در آن روز که در صور دمیده شود فرمانروایى از آن اوست. داناى نهان و آشکار است و او حکیم و آگاه است.
و ابراهیم پدرش آزر را گفت: آیا بتان را به خدایى مى‌گیرى؟ تو و قومت را به آشکارا در گمراهى مى‌بینم.
بدین سان به ابراهیم ملکوت آسمانها و زمین را نشان دادیم تا از اهل یقین گردد.
چون شب او را فروگرفت، ستاره‌اى دید. گفت: این است پروردگار من. چون فرو شد، گفت: فرو شوندگان را دوست ندارم.
آنگاه ماه را دید که طلوع مى‌کند. گفت: این است پروردگار من. چون فروشد، گفت: اگر پروردگار من مرا راه ننماید، از گمراهان خواهم بود.
و چون خورشید را دید که طلوع مى‌کند، گفت: این است پروردگار من، این بزرگتر است. و چون فروشد، گفت: اى قوم من، من از آنچه شریک خدایش مى‌دانید بیزارم،
من از روى اخلاص روى به سوى کسى آوردم که آسمانها و زمین را آفریده است، و من از مشرکان نیستم.
و قومش با او به ستیزه برخاستند. گفت: آیا درباره الله با من ستیزه مى‌کنید، و حال آنکه او مرا هدایت کرده است؟ من از آن چیزى که شریک او مى‌انگارید، نمى‌ترسم. مگر آنکه پروردگار من چیزى را بخواهد. علم پروردگار من همه چیز را در برگرفته است. آیا پند نمى گیرید؟
چرا از آن چیزى که شریک خدایش ساخته‌اید بترسم در حالى که شما چیزهایى را که هیچ دلیلى درباره آنها نازل نکرده است مى‌پرستید و بیمى به دل راه نمى‌دهید؟ اگر مى‌دانید بگویید که کدام یک از این دو گروه به ایمنى سزاوارترند؟
کسانى که ایمان آورده‌اند و ایمان خود را به شرک نمى‌آلایند، ایمنى از آن ایشان است و ایشان هدایت یافتگانند.
این برهان ما بود، که آن را به ابراهیم تلقین کردیم در برابر قومش. هر که را بخواهیم به درجاتى بالا مى‌بریم. هر آینه پروردگار تو حکیم و داناست.
و به او اسحاق و یعقوب را بخشیدیم و همگى را هدایت کردیم. و نوح را پیش از این هدایت کرده بودیم و از فرزندان ابراهیم داود و سلیمان و ایوب و یوسف و موسى و هارون را هدایت کردیم. و نیکوکاران را این گونه جزا دهیم.
و زکریا و یحیى و عیسى و الیاس، که همه از صالحان بودند.
و اسماعیل و الیسع و یونس و لوط، که همه را بر جهانیان برترى نهادیم.
و از پدرانشان و فرزندانشان و برادرانشان بعضى را هدایت کردیم، و ایشان را برگزیدیم و به راه راست راه نمودیم.
این است هدایت خدا. هر که را از بندگانش خواهد بدان هدایت مى‌کند و اگر شرک آورده بودند اعمالى که انجام داده بودند نابود مى‌گردید.
اینان کسانى هستند که به آنها کتاب و فرمان و نبوت داده‌ایم. اگر این قوم بدان ایمان نیاورند قوم دیگرى را بر آن گمارده‌ایم که انکارش نمى‌کنند.
اینان کسانى هستند که خدا هدایتشان کرده است، پس به روش ایشان اقتدا کن. بگو: در برابر آن هیچ پاداشى از شما نمى‌طلبم، این کتاب جز اندرزى براى مردم جهان نیست.
وقتى که مى‌گویند که خدا بر هیچ انسانى چیزى نازل نکرده است، خدا را آنچنان که درخور اوست نشناخته‌اند. بگو: کتابى را که موسى براى روشنایى و هدایت مردم آورد، چه کسى بر او نازل کرده بود؟ آن را بر کاغذها نوشتید، پاره‌اى از آن را آشکار مى‌سازید ولى بیشترین را پنهان مى‌دارید. به شما چیزها آموختند که از این پیش نه شما مى‌دانستید و نه پدرانتان مى‌دانستند. بگو: آن الله است. آنگاه رهایشان ساز تا همچنان به انکار خویش دلخوش باشند.
این است کتابى مبارک که نازل کرده‌ایم، تصدیق کننده چیزى است که پیش از آن نازل شده است. تا با آن مردم ام القرى و مردم اطرافش را بیم دهى. کسانى که به روز قیامت ایمان دارند به آن نیز ایمان دارند. اینان مراقب نمازهاى خویشند.
کیست ستمکارتر از آن کس که به خدا دروغ بست یا گفت که به من وحى شده و حال آنکه به او هیچ چیز وحى نشده بود و آن کس که گفت: من نیز همانند آیاتى که خدا نازل کرده است، نازل خواهم کرد؟ اگر ببینى آنگاه که این ستمکاران در سکرات مرگ گرفتارند و ملائکه بر آنها دست گشوده‌اند که: جان خویش بیرون کنید، امروز شما را به عذابى خوارکننده عذاب مى‌کنند، و این به کیفر آن است که درباره خدا به ناحق سخن مى‌گفتید و از آیات او سرپیچى مى‌کردید.
هرآینه، تنها تنها، آن سان که در آغاز شما را بیافریدیم، نزد ما آمده‌اید در حالى که هر چه را که ارزانیتان داشته بودیم پشت سر نهاده‌اید و هیچ یک از شفیعانتان را که مى‌پنداشتید با شما شریکند همراهتان نمى‌بینیم. از هم بریده شده‌اید و پندار خود را گمگشته یافته‌اید.
خداست که دانه و هسته را مى‌شکافد، و زنده را از مرده بیرون مى‌آورد و مرده را از زنده بیرون مى‌آورد. این است خداى یکتا. پس، چگونه از حق منحرفتان مى‌کنند؟
شکوفنده صبحگاهان است و شب را براى آرامش قرار داد و خورشید و ماه را براى حساب‌کردن اوقات. این است تقدیر خداى پیروزمند دانا.
اوست خدایى که ستارگان را پدید آورد تا به آنها در تاریکیهاى خشکى و دریا، راه خویش را بیابید. آیات را براى آنان که مى‌دانند به تفصیل بیان کرده‌ایم.
و اوست خداوندى که شما را از یک تن بیافرید. سپس شما را قرارگاهى است و ودیعت‌جایى است. آیات را براى آنان که مى‌فهمند، به تفصیل بیان کرده‌ایم.
اوست خدایى که از آسمان باران فرستاد و بدان باران هرگونه نباتى را رویانیدیم، و از آن نبات ساقه‌اى سبز و از آن دانه‌هایى بر یکدیگر چیده و نیز از جوانه‌هاى نخل خوشه‌هایى سر فرو هشته پدید آوردیم، و نیز بستانهایى از تاکها و زیتون و انار، همانند و ناهمانند. به میوه‌هایش آنگاه که پدید مى‌آیند و آنگاه که مى‌رسند بنگرید که در آنها عبرتهاست براى آنان که ایمان مى‌آورند.
براى خدا شریکانى از جن قرار دادند و حال آنکه جن را خدا آفریده است. و بى‌هیچ دانشى، به دروغ دخترانى و پسرانى براى او تصور کردند. او منزه است و فراتر است از آنچه وصفش مى‌کنند.
پدید آورنده آسمانها و زمین است. چگونه او را فرزندى باشد، و حال آنکه او را همسرى نیست. هر چیزى را او آفریده است و به هر چیزى داناست.
این است خداى یکتا که پروردگار شماست. خدایى جز او نیست. آفریننده هر چیزى. پس او را بپرستید که نگهبان هر چیزى است.
چشمها او را نمى‌بینند و او بینندگان را مى‌بیند. دقیق و آگاه است.
از سوى پروردگارتان براى شما نشانه‌هاى روشن آمد. هر که از روى بصیرت مى‌نگرد به سود اوست و هر که چشم بصیرت برهم نهد به زیان اوست. و من نگهدارنده شما نیستم.
آیات خدا را اینچنین گونه‌گون بیان مى‌کنیم، تا مباد که بگویند که از کس درس گرفته‌اى و ما این آیات را براى اهل دانش بیان مى‌کنیم.
از هر چه از جانب پروردگارت بر تو وحى شده است پیروى کن. هیچ خدایى جز او نیست. و از مشرکان روى برتاب.
اگر خدا مى‌خواست، آنان شرک نمى‌آوردند، و ما تو را نگهبانشان نساخته‌ایم و تو کارسازشان نیستى.
چیزهایى را که آنان به جاى الله مى‌خوانند، دشنام مدهید که آنان نیز بى‌هیچ دانشى، از روى کینه‌توزى به الله دشنام دهند. اینچنین عمل هر قومى را در چشمشان آراسته‌ایم. پس بازگشت همگان به پروردگارشان است و او همه را از کارهایى که کرده‌اند آگاه مى‌سازد.
تا آنجا که توانستند، به سخت‌ترین قسمها، به خدا سوگند یاد کردند که اگر معجزه‌اى برایشان نازل شود بدان ایمان آورند. بگو: همه معجزه‌ها نزد خداست و شما از کجا مى‌دانید که اگر معجزه‌اى نازل شود ایمان نمى‌آورند؟
و همچنان که در آغاز به آن ایمان نیاوردند، این بار نیز در دلها و دیدگانشان تصرف مى‌کنیم و آنان را سرگردان در طغیانشان رها مى‌سازیم.
و اگر ما فرشتگان را بر آنها نازل کرده بودیم و مردگان با ایشان سخن مى‌گفتند و هر چیزى را دسته‌دسته نزد آنان گرد مى‌آوردیم، باز هم ایمان نمى‌آوردند، مگر اینکه خدا بخواهد. و لیک بیشترشان جاهلند.
و همچنین براى هر پیامبرى دشمنانى از شیاطین انس و جن قرار دادیم. براى فریب یکدیگر، سخنان آراسته القا مى‌کنند. اگر پروردگارت مى‌خواست، چنین نمى‌کردند. پس با افترایى که مى‌زنند رهایشان ساز؛
تا آنان که به قیامت ایمان ندارند گوش دل را بدان سپارند و پسندشان افتد و هر چه در خورشان هست انجام دهند.
آیا داور دیگرى جز خدا طلب کنم و حال آنکه اوست که این کتاب روشن را بر شما نازل کرده است؟ و اهل کتاب مى‌دانند که به حق از جانب پروردگارت نازل شده است. پس، از شک‌آورندگان مباش.
و کلام پروردگار تو در راستى و عدالت به حد کمال است. هیچ کس نیست که یاراى دگرگون‌کردن سخن او را داشته باشد و اوست شنوا و دانا.
اگر از اکثریتى که در این سرزمینند پیروى کنى، تو را از راه خدا گمراه سازند. زیرا جز از پى گمان نمى‌روند و جز به دروغ سخن نمى‌گویند.
پروردگار تو به کسانى که از راه وى دور مى‌گردند آگاه‌تر است و هدایت یافتگان را بهتر مى‌شناسد.
اگر به آیات خدا ایمان دارید از ذبحى که نام خدا بر آن یاد شده است بخورید.
چرا از آنچه نام خدا بر آن یاد شده است نمى‌خورید و خدا چیزهایى را که بر شما حرام شده است به تفصیل بیان کرده است، مگر آنگاه که ناچار گردید؟ بسیارى بى‌هیچ دانشى دیگران را گمراه پندارهاى خود کنند. هرآینه پروردگار تو به متجاوزان از حد داناتر است.
و گناه را، چه آشکار باشد و چه پنهان، ترک گویید. آنان که مرتکب گناه مى‌شوند، به سزاى اعمال خود خواهند رسید.
از ذبحى که نام خدا بر آن یاد نشده است مخورید که خود نافرمانى است. و شیاطین به دوستان خود القا مى‌کنند که با شما مجادله کنند؛ اگر از ایشان پیروى کنید از مشرکانید.
آیا آن کس که مرده بود و ما زنده‌اش ساختیم و نورى فراراهش داشتیم تا بدان در میان مردم راه خود را بیابد، همانند کسى است که به تاریکى گرفتار است و راه بیرون‌شدن را نمى‌داند؟ اعمال کافران، در نظرشان اینچنین آراسته گردیده است.
و بدین سان در هر قریه‌اى مجرمانشان را بزرگانشان قرار دادیم تا در آنجا مکر کنند، ولى نمى‌دانند که جز با خود مکر نمى‌ورزند.
چون آیه‌اى بر آنها نازل شد، گفتند که ما ایمان نمى‌آوریم تا آنگاه که هر چه به پیامبران خدا داده شده به ما نیز داده شود. بگو: خدا داناتر است که رسالت خود را در کجا قرار دهد. به زودى به مجرمان به کیفر مکرى که مى‌ورزیده‌اند از جانب خدا خوارى و عذابى شدید خواهد رسید.
هر کس را که خدا خواهد که هدایت کند دلش را براى اسلام مى‌گشاید، و هر کس را که خواهد گمراه کند قلبش را چنان فرو مى‌بندد که گویى مى‌خواهد که به آسمان فرا رود. بدین سان خدا به آنهایى که ایمان نمى‌آورند پلیدى مى‌نهد.
این است راه راست پروردگارت. آیات را براى مردمى که پند مى‌گیرند به تفصیل بیان کرده‌ایم.
براى آنها در نزد پروردگارشان، خانه آرامش است. و به پاداش کارهایى که مى‌کنند، خدا دوستدار آنهاست.
و روزى که همگان را گرد آورد و گوید: اى گروه جنیان، شما بسیارى از آدمیان را پیرو خویش ساختید. یارانشان از میان آدمیان گویند: اى پروردگار ما، ما از یکدیگر بهره‌مند مى‌شدیم و به پایان زمانى که براى زیستن ما قرار داده بودى رسیدیم. گوید: جایگاه شما آتش است، جاودانه در آنجا خواهید بود، مگر آنچه خدا بخواهد. هرآینه پروردگار تو حکیم و داناست.
و بدین سان ستمکاران را به کیفر کارهایى که مى‌کردند به یکدیگر وامى‌گذاریم.
اى گروه جنیان و آدمیان، آیا بر شما پیامبرانى از خودتان فرستاده نشده تا آیات مرا برایتان بخوانند و شما را از دیدار چنین روزى بترسانند؟ گویند: ما به زیان خویش گواهى مى‌دهیم. زندگى دنیایى آنان را بفریفت و به زیان خود گواهى دادند، که از کافران بودند.
و این بدان سبب است که پروردگار تو مردم هیچ قریه‌اى را که بى‌خبر بودند از روى ستم هلاک نمى‌کرد.
براى هر یک برابر اعمالى که انجام داده‌اند درجاتى است، که پروردگار تو از آنچه مى‌کنند غافل نیست.
و پروردگار تو بى‌نیاز و مهربان است. و همچنان که شما را از نسل مردمان دیگر بیافریده است، اگر بخواهد، شما را مى‌برد و پس از شما، هر چه را که بخواهد، جانشینتان مى‌سازد.
هر چه به شما وعده داده‌اند خواهد آمد و شما را راه گریزى نیست.
بگو: اى قوم من، هر چه از دستتان برمى‌آید بکنید که من نیز مى‌کنم؛ به زودى خواهید دانست که پایان این زندگى به سود که خواهد بود، هر آینه ستمکاران رستگار نمى‌شوند.
براى خدا از کشته‌ها و چارپایانى که آفریده است نصیبى معین کردند و به خیال خود گفتند که این از آن خداست و این از آن بتان ماست. پس آنچه از آن بتانشان بود به خدا نمى‌رسید، و آنچه از آن خدا بود به بتانشان مى‌رسید. به گونه‌اى بد داورى مى‌کردند.
همچنین، کاهنان، کشتن فرزند را در نظر بسیارى از مشرکان بیاراستند تا هلاکشان کنند و درباره دینشان به شک و اشتباهشان افکنند. اگر خدا مى‌خواست چنین نمى‌کردند. پس با دروغى که مى‌بافند رهایشان ساز.
از روى پندار گفتند: اینها چارپایان و کشتزاران ممنوع است. هیچ کس جز آنکه ما بخواهیم، نباید از آنها بخورد. و اینها چارپایانى است که سوارشدنشان حرام است و اینها چارپایانى است که نام خدا را بر آنها یاد نکنند به خدا افترا مى‌بندند و به زودى به کیفر افترایى که مى‌بسته‌اند جزایشان را خواهد داد.
و گفتند: آنچه در شکم این چارپایان است براى مردان ما حلال و براى زنانمان حرام است، و اگر مردار باشد زن و مرد در آن شریکند. خدا به سبب این گفتار مجازاتشان خواهد کرد. هر آینه او حکیم و داناست.
زیان کردند کسانى که به سفاهت بى هیچ حجتى فرزندان خود را کشتند و به خدا دروغ بستند و آنچه را به ایشان روزى داده بود حرام کردند. اینان گمراه شده‌اند و راه هدایت را نیافته‌اند.
و اوست که باغهایى آفرید نیازمند به داربست و بى‌نیاز از داربست، و درخت خرما و کشتزار، با طعمهاى گوناگون، و زیتون و انار، همانند، در عین حال ناهمانند. چون ثمره آوردند از آنها بخورید و در روز درو حق آن را نیز بپردازید و اسراف مکنید که خدا اسرافکاران را دوست ندارد.
و نیز، چارپایانى که بار مى‌برند یا در خور بار برداشتن نیستند. از آنچه خدا به شما روزى داده است بخورید و از شیطان پیروى مکنید که او دشمن آشکار شماست.
هشت لنگه: از گوسفند، نر و ماده و از بز، نر و ماده. بگو: آیا آن دو نر را حرام کرده است یا آن دو ماده را یا آنچه را در شکم مادگان است؟ اگر راست مى‌گویید از روى علم به من خبر دهید.
و از شتر نر و ماده و از گاو نر و ماده، بگو: آیا آن دو نر را حرام کرده است یا آن دو ماده را یا آنچه را که در شکم مادگان است؟ آیا آن هنگام که خدا چنین فرمان مى‌داد شما آنجا بودید؟ پس چه کسى ستمکارتر از آن کسى است که به خدا دروغ مى‌بندد تا از روى بى‌خبرى مردم را گمراه کند؟ هر آینه خدا ستمکاران را هدایت نمى‌کند.
بگو: در میان آنچه بر من وحى شده است چیزى را که خوردن آن حرام باشد نمى‌یابم، جز مردار یا خون ریخته یا گوشت خوک که پلید است یا حیوانى که در کشتنش مرتکب نافرمانى شوند و جز با گفتن نام الله ذبحش کنند. اگر کسى ناچار به خوردن گردد هرگاه بى‌میلى جوید و از حد نگذراند بداند که خدا آمرزنده و مهربان است.
و بر یهود حرام کردیم هر حیوان صاحب ناخنى را و از گاو و گوسفند پیه آن دو را جز آنچه بر پشت آنهاست یا بر چرب‌روده آنهاست یا به استخوانشان چسبیده باشد. به سبب ستمکاریشان اینچنین کیفرشان دادیم، و ما راستگویانیم.
اگر تو را تکذیب کردند، بگو: پروردگار شما صاحب رحمتى گسترده است، و خشم و عذابش از مجرمان بازداشته نخواهد شد.
مشرکان خواهند گفت: اگر خدا مى‌خواست، ما و پدرانمان مشرک نمى‌شدیم و چیزى را حرام نمى‌کردیم. همچنین کسانى که پیش از آنها بودند پیامبران را تکذیب کردند و خشم و عذاب ما را چشیدند. بگو: اگر شما را دانشى هست آن را براى ما آشکار سازید. ولى شما، تنها، از گمان خویش پیروى مى‌کنید و گزافه‌گویانى بیش نیستند.
بگو: خاص خداست دلیل محکم و رسا، اگر مى‌خواست همه شما را هدایت مى‌کرد.
بگو: گواهانتان را که گواهى مى‌دهند که خدا این یا آن را حرام کرده است بیاورید. پس اگر گواهى دادند تو با آنان گواهى مده، و از خواسته‌هاى آنان که آیات ما را تکذیب کرده‌اند و به آخرت ایمان ندارند و کسانى را با پروردگارشان برابر مى‌دارند، پیروى مکن.
بگو: بیایید تا آنچه را که پروردگارتان بر شما حرام کرده است برایتان بخوانم. اینکه به خدا شرک میاورید. و به پدر و مادر نیکى کنید. و از بیم درویشى فرزندان خود را مکشید. ما به شما و ایشان روزى مى‌دهیم. و به کارهاى زشت چه پنهان و چه آشکارا نزدیک مشوید. و کسى را که خدا کشتنش را حرام کرده است -مگر به حق- مکشید. اینهاست آنچه خدا شما را بدان سفارش مى‌کند، باشد که به عقل دریابید.
به مال یتیم نزدیک مشوید مگر به نیکوترین وجهى که به صلاح او باشد تا به سن بلوغ رسد. و پیمانه و وزن را از روى عدل تمام کنید. ما به کسى جز به اندازه توانش تکلیف نمى‌کنیم. و هرگاه سخن گویید عادلانه گویید هر چند به زیان خویشاوندان باشد. و به عهد خدا وفا کنید. اینهاست آنچه خدا شما را بدان سفارش مى‌کند، باشد که پند گیرید.
و این است راه راست من. از آن پیروى کنید و به راه‌هاى گوناگون مروید که شما را از راه خدا پراکنده مى‌سازد. اینهاست آنچه خدا شما را بدان سفارش مى‌کند، شاید پرهیزگار شوید.
سپس به موسى کتاب دادیم تا بر کسى که نیکوکار بوده است نعمت را تمام کنیم و براى بیان هر چیزى و نیز براى راهنمایى و رحمت. باشد که به دیدار پروردگارشان ایمان بیاورند.
این کتابى است مبارک. آن را نازل کرده‌ایم. پس، از آن پیروى کنید و پرهیزگار باشید، باشد که مورد رحمت قرار گیرید.
تا نگویید که تنها بر دو طایفه‌اى که پیش از ما بودند کتاب نازل شده و ما از آموختن آنها غافل بوده‌ایم.
یا نگویید که اگر بر ما نیز کتاب نازل مى‌شد بهتر از آنان به راه هدایت مى‌رفتیم. بر شما نیز از جانب پروردگارتان دلیل روشن و هدایت و رحمت فرا رسید. پس چه کسى ستمکارتر از آن کس است که آیات خدا را دروغ پنداشت و از آنها رویگردان شد؟ به زودى کسانى را که از آیات ما رویگردان شده‌اند به سبب این اعراضشان به عذابى بد کیفر خواهیم داد.
آیا انتظارى جز آن دارند که فرشتگان نزدشان بیایند؟ یا پروردگارت؟ یا نشانه‌اى از نشانه‌هاى خدا بر آنها ظاهر شود؟ روزى که برخى نشانه‌هاى خدا آشکار شود، ایمان کسى که پیش از آن ایمان نیاورده یا به هنگام ایمان کار نیکى انجام نداده است، براى او سودى نخواهد داشت. بگو: چشم به راه باشید، ما نیز چشم به راهیم.
تو را با آنها که دین خویش فرقه‌فرقه کردند و دسته‌دسته شدند، کارى نیست. کار آنها با خداست. و خدا آنان را به کارهایى که مى‌کردند آگاه مى‌سازد.
هر کس کار نیکى انجام دهد ده برابر به او پاداش دهند، و هر که کار بدى انجام دهد تنها همانند آن کیفر بیند، تا ستمى بر آنها نرفته باشد.
بگو: پروردگار من مرا به راه راست هدایت کرده است؛ به دینى همواره استوار، دین حنیف ابراهیم. و او از مشرکان نبود.
بگو: نماز من و قربانى من و زندگى من و مرگ من براى خدا آن پروردگار جهانیان است.
او را شریکى نیست. به من چنین امر شده است، و من از نخستین مسلمانانم.
بگو: آیا جز الله، پروردگارى جویم؟ او پروردگار هر چیزى است و هر کس تنها کیفر کار خویش را مى‌بیند. و کسى بار گناه دیگرى را بر دوش نمى‌کشد. سپس بازگشت همه شما به نزد پروردگارتان است و او شما را به آن چیزهایى که در آن اختلاف مى‌ورزیدید آگاه مى‌کند.
اوست خدایى که شما را خلیفگان زمین کرد، و بعضى را بر بعض دیگر به درجاتى برترى داد، تا شما را در چیزى که عطایتان کرده است بیازماید. هر آینه پروردگارت زود کیفر مى‌دهد و او آمرزنده و مهربان است.
الف، لام، میم، صاد.
کتابى است که بر تو نازل شده، در دل تو از آن تردیدى نباشد، تا به آن بیم دهى و مؤمنان را پندى باشد.
از آنچه از جانب پروردگارتان برایتان نازل شده است پیروى کنید و سواى او، از خدایان دیگر متابعت مکنید. شما چه اندک پند مى‌پذیرید.
چه بسا قریه‌هایى که مردمش را به هلاکت رسانیدیم، و عذاب ما شب هنگام یا آنگاه که به خواب نیمروزى فرورفته بودند، به آنان دررسید.
چون عذاب ما به آنان دررسید سخنشان جز این نبود که گفتند: ما ستمکار بودیم.
البته از مردمى که برایشان پیامبرانى فرستاده شده و نیز از پیامبرانى که فرستاده شده‌اند سؤال خواهیم کرد.
و از هر چه کرده‌اند با آگاهى تمام برایشان حکایت خواهیم کرد، زیرا ما هرگز غایب نبوده‌ایم.
در آن روز، وزن‌کردن به حق خواهد بود. آنها که ترازویشان سنگین است رستگارانند.
آنان که ترازوى اعمالشان سبک گشته است کسانى هستند که به آیات ما ایمان نیاورده بودند و از این رو به خود زیان رسانیده‌اند.
در زمین جایگاهتان دادیم و راه‌هاى معیشتتان را در آن قرار دادیم. و چه اندک سپاس مى‌گزارید.
و شما را بیافریدیم، و صورت بخشیدیم، آنگاه به فرشتگان گفتیم: آدم را سجده کنید. همه، جز ابلیس، سجده کردند و ابلیس در شمار سجده‌کنندگان نبود.
خدا گفت: وقتى تو را به سجده فرمان دادم، چه چیز تو را از آن بازداشت؟ گفت: من از او بهترم، مرا از آتش آفریده‌اى و او را از گل.
گفت: از این مقام فرو شو. تو را چه رسد که در آن گردنکشى کنى؟ بیرون رو که تو از خوارشدگانى.
گفت: مرا تا روز قیامت که زنده مى‌شوند مهلت ده.
گفت: تو از مهلت‌یافتگانى.
گفت: حال که مرا نومید ساخته‌اى، من هم ایشان را از راه راست تو منحرف مى‌کنم.
آنگاه از پیش و از پس و از چپ و راست بر آنها مى‌تازم. و بیشترینشان را شکرگزار نخواهى یافت.
گفت: از اینجا بیرون شو، منفور مطرود. از کسانى که پیروى تو گزینند و از همه شما جهنم را خواهم انباشت.
اى آدم، تو و همسرت در بهشت مکان گیرید. از هر جا که خواهید بخورید ولى به این درخت نزدیک مشوید که در شمار بر خویش ستم‌کنندگان خواهید شد.
پس شیطان آن دو را وسوسه کرد، تا شرمگاهشان را که از آنها پوشیده بود در نظرشان آشکار کند. و گفت: پروردگارتان شما را از این درخت منع کرد تا مباد از فرشتگان یا جاویدانان شوید.
و برایشان سوگند خورد که نیکخواه شمایم.
و آن دو را بفریفت و به پستى افکند. چون از آن درخت خوردند شرمگاه‌هایشان آشکار شد و به پوشیدن خویش از برگهاى بهشت پرداختند. پروردگارشان ندا داد: آیا شما را از آن درخت منع نکرده بودم و نگفته بودم که شیطان به آشکارا دشمن شماست؟
گفتند: اى پروردگار ما، به خود ستم کردیم و اگر ما را نیامرزى و بر ما رحمت نیاورى از زیان‌دیدگان خواهیم بود.
گفت: فرو شوید، برخى دشمن برخى دیگر، و تا روز قیامت زمین قرارگاه و جاى تمتع شما خواهد بود.
گفت: در آنجا زندگى خواهید کرد و در آنجا خواهید مرد و از آن بیرون آورده شوید.
اى فرزندان آدم، براى شما جامه‌اى فرستادیم تا شرمگاهتان را بپوشد و نیز جامه زینت. و جامه پرهیزگارى از هر جامه‌اى بهتر است. و این یکى از آیات خداست، باشد که پند گیرند.
اى فرزندان آدم، شیطان شما را نفریبد، همچنان که پدر و مادرتان را از بهشت بیرون راند، لباس از تنشان کند تا شرمگاهشان را به ایشان بنمایاند. او و قبیله‌اش از جایى که آنها را نمى‌بینید شما را مى‌بینند. ما شیطانها را دوستان کسانى قرار دادیم که ایمان نمى‌آورند.
چون کار زشتى کنند، گویند: پدران خود را نیز چنین یافته‌ایم و خدا ما را بدان فرمان داده است. بگو: خدا به زشتکارى فرمان نمى‌دهد. چرا چیزهایى به خدا نسبت مى‌دهید که نمى‌دانید؟
بگو: پروردگار من به عدل فرمان داده است، و به هنگام هر نماز روى به جانب او دارید و او را با ایمان خالص بخوانید. و همچنان که شما را آفریده است باز مى‌گردید.
فرقه‌اى را هدایت کرده و فرقه‌اى گمراهى را در خورند. اینان شیطانها را به جاى خدا به دوستى گرفتند و مى‌پندارند که هدایت‌یافته‌اند.
اى فرزندان آدم، به هنگام هر عبادت لباس خود بپوشید. و نیز بخورید و بیاشامید ولى اسراف مکنید، که خدا اسرافکاران را دوست نمى‌دارد.
بگو: چه کسى لباسهایى را که خدا براى بندگانش پدید آورده، و خوردنیهاى خوش‌طعم را حرام کرده است؟ بگو: این چیزها در این دنیا براى کسانى است که ایمان آورده‌اند و در روز قیامت نیز خاص آنها باشد. آیات خدا را براى دانایان اینچنین به تفصیل بیان مى‌کنیم.
بگو: پروردگار من زشتکاریها را چه آشکار باشند و چه پنهان و نیز گناهان و افزونى‌جستن به ناحق را، حرام کرده است، و نیز حرام است چیزى را شریک خدا سازید که هیچ دلیلى بر وجود آن نازل نشده است، یا در باره خدا چیزهایى بگویید که نمى‌دانید.
هر امتى را مدت عمرى است. چون اجلشان فراز آید، یک ساعت پیش و پس نشوند.
اى فرزندان آدم، هرگاه پیامبرانى از خود شما بیایند و آیات مرا بر شما بخوانند، کسانى که پرهیزگارى کنند و به صلاح آیند بیمى بر آنها نیست و خود غمگین نمى‌شوند.
و آنها که آیات ما را به دروغ نسبت داده و از آن سر برتافته‌اند اهل جهنمند و جاودانه در آن خواهند بود.
کیست ستمکارتر از آن که به خدا دروغ بندد یا آیات او را دروغ انگارد؟ نصیبى که برایشان مقرر شده به آنها خواهد رسید. آنگاه که فرستادگان ما بیایند تا جانشان را بگیرند، مى‌پرسند: آن چیزهایى که به جاى خدا پرستش مى‌کردید، اکنون کجایند؟ گویند: تباه شدند و از دست ما رفتند. و در این حال به زیان خود شهادت دهند، که کافر بوده‌اند.
گوید: به میان امتهایى که پیش از شما بوده‌اند، از جن و انس، در آتش داخل شوید. هر امتى که به آتش داخل شود امت همکیش خود را لعنت کند. تا چون همگى در آنجا گرد آیند، گروه‌هایى که پیرو بوده‌اند در باره گروه‌هایى که پیشوا بوده‌اند گویند: پروردگارا، اینان ما را گمراه کردند، دو چندان در آتش عذابشان کن. گوید: عذاب همه دوچندان است ولى شما نمى‌دانید.
پیشوایان به پیروان گویند: شما را بر ما هیچ برترى نیست، اینک به کیفر کارهایى که کرده بودید عذاب را بچشید.
درهاى آسمان بر روى کسانى که آیات ما را تکذیب کرده‌اند و از آنها سر برتافته‌اند، گشوده نخواهد شد و به بهشت در نخواهند آمد تا آنگاه که شتر از سوراخ سوزن بگذرد. و مجرمان را اینچنین کیفر مى‌دهیم.
بسترى از آتش جهنم در زیر و پوششى از آتش جهنم بر روى دارند. و ستمکاران را اینچنین کیفر مى‌دهیم.
به هیچ کس جز اندازه توانش تکلیف نمى‌کنیم. آنان که ایمان آورده‌اند و کارهاى نیکو کرده‌اند اهل بهشتند و در آنجا جاویدانند.
و هرگونه کینه‌اى را از دلشان برمى‌کنیم. نهرها در زیر پایشان جارى است. گویند: سپاس خدایى را که ما را بدین راه رهبرى کرده و اگر ما را رهبرى نکرده بود، راه خویش نمى‌یافتیم. رسولان پروردگار ما به حق آمدند. و آنگاه ایشان را ندا دهند که به پاداش کارهایى که مى‌کردید این بهشت را به شما داده‌اند.
بهشتیان دوزخیان را آواز دهند که ما به حقیقت یافتیم آنچه را که پروردگارمان وعده داده بود، آیا شما نیز به حقیقت یافته‌اید آنچه را که پروردگارتان وعده داده بود؟ گویند: آرى. آنگاه آوازدهنده‌اى در آن میان آواز دهد که لعنت خدا بر کافران باد؛
آنان که از راه خدا روى برمى‌گردانند و آن را کجروى مى‌پندارند و به قیامت ایمان ندارند.
و میانشان حایلى است، و بر اعراف مردانى هستند که همه را به نشانیشان مى‌شناسند و اهل بهشت را آواز مى‌دهند که سلام بر شما باد. اینان هر چند طمع بهشت دارند ولى هنوز بدان داخل نشده‌اند.
چون چشم به جانب دوزخیان گردانند گویند: اى پروردگار ما، ما را در شمار ستمکاران قرار مده.
ساکنان اعراف مردانى را که از نشانیشان مى‌شناسند آواز دهند و گویند: آن خواسته که گرد آورده بودید و آن همه سرکشى که داشتید شما را فایده‌اى نبخشید.
آیا اینان همان کسانند که شما سوگند خورده بودید که رحمت خداوند نصیبشان نمى‌شود؟ داخل در بهشت شوید، نه بیمى بر شماست و نه غمگین مى‌شوید.
دوزخیان بهشتیان را آواز دهند که اندکى آب یا از چیزهایى که خدا به شما ارزانى کرده است بر ما فرو ریزید. گویند: خدا آنها را بر کافران حرام کرده است.
امروز آنان را که دین خویش لهو و بازیچه پنداشتند و زندگى دنیا فریبشان داده بود فراموش مى‌کنیم، همچنان که آنها نیز رسیدن به این روز را از یاد برده بودند و آیات ما را تکذیب مى‌کردند.
براى هدایت مؤمنان و بخشایش به ایشان کتابى آوردیم که در آن هر چیز را از روى دانش به تفصیل بیان کرده‌ایم.
آیا جز نتیجه اعمال انتظارى دارند؟ روزى که نتیجه اعمال پدیدار شود، کسانى که آن روز را از یاد برده مى‌گویند: پیامبران پروردگار ما به حق آمدند. آیا شفیعانى هستند که ما را شفاعت کنند؟ یا آنکه کسى هست که ما را باز گرداند تا کارهاى دیگرى جز آن کارها که مى‌کردیم، انجام دهیم؟ به خود زیان رسانیدند و آن بتان را که به دروغ ساخته بودند اینک از دست داده‌اند.
پروردگار شما الله است که آسمانها و زمین را در شش روز آفرید. پس به عرش پرداخت. شب را در روز مى‌پوشاند و روز شتابان آن را مى‌طلبد. و آفتاب و ماه و ستارگان مسخر فرمان او هستند. آگاه باشید که او راست آفرینش و فرمانروایى. خدا آن پروردگار جهانیان به غایت بزرگ است.
پروردگارتان را با تضرع و در نهان بخوانید، زیرا او متجاوزان سرکش را دوست ندارد.
در زمین آنگاه که به صلاح آمده است فساد مکنید. و خدا را از روى بیم و امید بخوانید. و رحمت خدا به نیکوکاران نزدیک است.
و اوست که پیشاپیش رحمت خود بادها را به بشارت مى‌فرستد. چون بادها ابرهاى گرانبار را بردارند، ما آن را به سرزمینهاى مرده روان سازیم و از آن باران مى‌فرستیم و به باران هر گونه ثمره‌اى را مى‌رویانیم. مردگان را نیز اینچنین زنده مى‌گردانیم شاید پند گیرید.
و سرزمین خوب گیاه آن به فرمان پروردگارش مى‌روید، و زمین بد جز اندک گیاهى از آن پدید نمى‌آید. براى مردمى که سپاس مى‌گویند آیات خدا را اینچنین گونه‌گون بیان مى‌کنیم.
نوح را بر قومش به رسالت فرستادیم. گفت: اى قوم من، الله را بپرستید، شما را خدایى جز او نیست، من از عذاب روزى بزرگ بر شما بیمناکم.
مهتران قومش گفتند: تو را به آشکارا در گمراهى مى‌بینیم.
گفت: اى قوم من، گمراهى را در من راهى نیست، من پیامبرى از جانب پروردگار جهانیانم.
پیامهاى پروردگارم را به شما مى‌رسانم و شما را اندرز مى‌دهم و از خدا، آن مى‌دانم که شما نمى‌دانید.
آیا از اینکه بر مردى از خودتان از جانب پروردگارتان وحى نازل شده است تا شما را بترساند و پرهیزگارى کنید و کارى کند که مورد رحمت قرار گیرید، به شگفت آمده‌اید؟
پس تکذیبش کردند و ما او و کسانى را که با او در کشتى بودند رهانیدیم و آنان را که آیات ما را دروغ مى‌انگاشتند غرقه ساختیم، که مردمى بى‌بصیرت بودند.
و بر قوم عاد، برادرشان هود را فرستادیم. گفت: اى قوم من، الله را بپرستید که شما را جز او خدایى نیست، و چرا نمى‌پرهیزید؟
مهتران قوم او که کافر شده بودند، گفتند: مى‌بینیم که به بیخردى گرفتار شده‌اى و پنداریم که از دروغگویان باشى.
گفت: اى قوم من، در من نشانى از بیخردى نیست، من پیامبر پروردگار جهانیانم.
پیامهاى پروردگارم را به شما مى‌رسانم و شما را اندرزگویى امینم.
آیا از اینکه بر مردى از خودتان از جانب پروردگارتان وحى نازل شده است تا شما را بترساند، تعجب مى‌کنید؟ به یاد آرید آن زمان را که شما را جانشین قوم نوح ساخت و به جسم فزونى داد. پس نعمتهاى خدا را به یاد آورید، باشد که رستگار گردید.
گفتند: آیا نزد ما آمده‌اى تا تنها الله را بپرستیم و آنچه را که پدرانمان مى‌پرستیدند رها کنیم؟ اگر راست مى‌گویى آنچه را که به ما وعده مى‌دهى بیاور.
گفت: عذاب و خشم پروردگارتان حتما بر شما نازل خواهد شد. آیا در باره این بتهایى که خود و پدرانتان بدین نامها نامیده‌اید و خدا هیچ دلیلى بر آنها نازل نساخته است، با من ستیزه مى‌کنید؟ به انتظار بمانید من هم با شما به انتظار مى‌مانم.
هود و همراهانش را به پایمردى رحمت خویش رهانیدیم و کسانى را که آیات ما را تکذیب کردند و ایمان نیاورده بودند از ریشه برکندیم.
بر قوم ثمود، برادرشان صالح را فرستادیم. گفت: اى قوم من، الله را بپرستید، شما را هیچ خدایى جز او نیست، از جانب خدا براى شما نشانه‌اى آشکار آمد. این ماده‌شتر خدا، برایتان نشانه‌اى است. رهایش کنید تا در زمین خدا بچرد و هیچ آسیبى به او نرسانید که عذابى دردآور شما را فرا خواهد گرفت.
به یاد آرید آن زمان را که شما را جانشینان قوم عاد کرد و در این زمین جاى داد تا بر روى خاکش قصرها برافرازید و در کوهستانهایش خانه‌هایى بکنید. نعمتهاى خدا را یاد کنید و در زمین تبهکارى و فساد مکنید.
مهتران قومش که گردنکشى مى‌کردند، به زبون‌شدگان قوم که ایمان آورده بودند گفتند: آیا مى‌دانید که صالح از جانب پروردگارش آمده است؟ گفتند: ما به آیینى که بدان مأمور شده ایمان داریم.
گردنکشان گفتند: ما به کسى که شما ایمان آورده‌اید ایمان نمى‌آوریم.
پس ماده‌شتر را پى کردند و از فرمان پروردگارشان سرباز زدند و گفتند: اى صالح، اگر پیامبر هستى آنچه را به ما وعده مى‌دهى بیاور.
پس زلزله‌اى سخت آنان را فروگرفت و در خانه‌هاى خود بر جاى مردند.
صالح از آنان روى برگردانید و گفت: اى قوم من، رسالت پروردگارم را به شما رسانیدم و اندرزتان دادم ولى شما نیکخواهان را دوست ندارید.
و لوط را فرستادیم. آنگاه به قوم خود گفت: چرا کارى زشت مى‌کنید، که هیچ کس از مردم جهان پیش از شما نکرده است؟
شما به جاى زنان با مردان شهوت مى‌رانید. شما مردمى تجاوزکار هستید.
جواب قوم او جز این نبود که گفتند: آنها را از قریه خود برانید که آنان مردمى هستند که از کار ما بیزارى مى‌جویند.
لوط و خاندانش را نجات دادیم. جز زنش که با دیگران در شهر ماند.
بر آنها بارانى باریدیم، بنگر که عاقبت مجرمان چگونه بود.
و بر مردم مدین برادرشان شعیب را فرستادیم. گفت: اى قوم من، الله را بپرستید، شما را خدایى جز او نیست، از جانب پروردگارتان نشانه‌اى روشن آمده است. پیمانه و ترازو را تمام ادا کنید و به مردم کم مفروشید و از آن پس که زمین به صلاح آمده است در آن فساد مکنید، که اگر ایمان آورده‌اید، این برایتان بهتر است.
و بر سر راه‌ها منشینید تا مؤمنان به خدا را بترسانید و از راه خدا بازدارید و به کجروى وادارید. و به یاد آرید آنگاه که اندک بودید، خدا بر شمار شما افزود. و بنگرید که عاقبت مفسدان چگونه بوده است.
اگر گروهى از شما به آنچه من از جانب خدا بدان مبعوث شده‌ام، ایمان آورده‌اند و گروهى هنوز ایمان نیاورده‌اند، صبر کنید تا خدا میان ما حکم کند که او بهترین داوران است.
مهتران قومش که سرکشى پیشه کرده بودند گفتند: اى شعیب، تو و کسانى را که به تو ایمان آورده‌اند از قریه خویش مى‌رانیم مگر آنکه به آیین ما برگردید. گفت: و هر چند از آن کراهت داشته باشیم؟
پس از آنکه خدا ما را از کیش شما رهانیده است اگر بدان بازگردیم، بر خدا دروغ بسته باشیم، و ما دیگر بار بدان کیش بازنمى‌گردیم، مگر آنکه خدا آن پروردگار ما خواسته باشد. زیرا علم پروردگار ما بر همه چیز احاطه دارد. ما بر خدا توکل مى‌کنیم. اى پروردگار ما، میان ما و قوم ما به حق، راهى بگشا که تو بهترین راهگشایان هستى.
مهتران قومش که کافر بودند، گفتند: اگر از شعیب پیروى کنید سخت زیان کرده‌اید.
پس زلزله‌اى سخت آنان را فرو گرفت و در خانه‌هاى خود بر جاى مردند.
آنان که شعیب را به دروغگویى نسبت دادند، گویى که هرگز در آن دیار نبوده‌اند. آنان که شعیب را به دروغگویى نسبت دادند خود زیان کردند.
پس، از آنها رویگردان شد و گفت: اى قوم من، هرآینه پیامهاى پروردگارم را به شما رسانیدم و اندرزتان دادم. چگونه بر مردمى کافر اندوهگین شوم؟
و ما هیچ پیامبرى را به هیچ قریه‌اى نفرستادیم مگر آنکه ساکنانش را به سختى و بیمارى گرفتار کردیم، باشد که تضرع کنند.
آنگاه جاى بلا و محنت را به خوشى و خوبى سپردیم، تا شمارشان افزون شد و گفتند: آن پدران ما بودند با سختى و بهروزى. ناگهان آنان را بى‌خبر فرو گرفتیم.
اگر مردم قریه‌ها ایمان آورده و پرهیزگارى پیشه کرده بودند برکات آسمان و زمین را به رویشان مى‌گشودیم، ولى پیامبران را به دروغگویى نسبت دادند. ما نیز به کیفر کردارشان مؤاخذه‌شان کردیم.
آیا مردم قریه‌ها پنداشتند از اینکه عذاب ما شب‌هنگام که به خواب رفته‌اند بر سر آنها بیاید، در امانند؟
و آیا مردم قریه‌ها پنداشتند از اینکه عذاب ما به هنگام چاشت که به بازیچه مشغولند بر سر آنها بیاید، در امانند؟
آیا پنداشتند که از مکر خدا در امانند؟ از مکر خدا جز زیانکاران ایمن ننشینند.
آیا براى آنان که زمین را از پیشینیان به ارث برده‌اند، باز ننموده است که اگر بخواهیم آنها را نیز به کیفر گناهانشان به عقوبت مى‌رسانیم و بر دلهایشان مهر مى‌نهیم تا شنیدن نتوانند؟
اینها قریه‌هایى است که ما اخبارشان را بر تو حکایت کنیم. پیامبرانشان با دلایل روشن آمدند. و به آن چیزها که از آن پیش دروغ خوانده بودند، ایمان نیاوردند. و خدا بر دلهاى کافران اینچنین مهر مى‌نهد.
در بیشترینشان وفاى به عهد نیافتیم و بیشترین را جز نافرمانان ندیدیم.
بعد از آنها موسى را با آیاتمان بر فرعون و قومش مبعوث داشتیم. به خلافش برخاستند. اینک بنگر که عاقبت مفسدان چگونه بوده است.
موسى گفت: اى فرعون، من پیامبرى از جانب پروردگار عالمیانم.
شایسته است که در باره خدا جز به راستى سخن نگویم. من همراه با معجزه‌اى از جانب پروردگارتان آمده‌ام. بنى‌اسرائیل را با من بفرست.
گفت: اگر راست مى‌گویى و معجزه‌اى به همراه دارى، آن را بیاور.
عصایش را انداخت، اژدهایى راستین شد.
و دستش را بیرون آورد، در نظر آنان که مى‌دیدند سفید و درخشان بود.
مهتران قوم فرعون گفتند: این جادوگرى است دانا.
مى‌خواهد شما را از سرزمینتان بیرون کند، چه مى‌فرمایید؟
گفتند: او و برادرش را نگه دار و کسان به شهرها بفرست.
تا همه جادوگران دانا را نزد تو بیاورند.
جادوگران نزد فرعون آمدند و گفتند: اگر غلبه یابیم، ما را پاداشى هست؟
گفت: آرى، و شما از مقربان خواهید بود.
گفتند: اى موسى، آیا نخست تو مى‌افکنى، یا ما بیفکنیم؟
گفت: شما بیفکنید. چون افکندند، دیدگان مردم را جادو کردند و آنان را ترسانیدند و جادویى عظیم آوردند.
و به موسى وحى کردیم که عصاى خود را بیفکن. به ناگاه دیدند که همه جادوهایشان را مى‌بلعد.
پس حق به ثبوت رسید و کارهاى آنان باطل شد.
در همان جا مغلوب شدند، و خوار و زبون بازگشتند.
جادوگران به سجده وادار شدند.
گفتند: به پروردگار جهانیان ایمان آوردیم؛
پروردگار موسى و هارون.
فرعون گفت: آیا پیش از آنکه من به شما رخصت دهم به او ایمان آوردید؟ این حیله‌اى است که درباره این شهر اندیشیده‌اید تا مردمش را بیرون کنید. به زودى خواهید دانست.
دستها و پایهایتان را به خلاف یکدیگر خواهم برید و همگیتان را بر دار خواهم کرد.
گفتند: ما به نزد پروردگارمان باز مى‌گردیم.
خشم بر ما نمى‌گیرى، جز آنکه چون نشانه‌هاى پروردگارمان بر ما آشکار شد به آنها ایمان آوردیم. اى پروردگار ما، بر ما شکیبایى ببار و ما را مسلمان بمیران.
مهتران قوم فرعون گفتند: آیا موسى و قومش را مى‌گذارى تا در زمین فساد کنند و تو و خدایانت را ترک گوید؟ گفت: پسرانشان را خواهم کشت و زنانشان را زنده خواهم گذاشت. ما بالاتر از ایشانیم و بر آنها غلبه مى‌یابیم.
موسى به قومش گفت: از خدا مدد جویید و صبر پیشه سازید که این زمین از آن خداست و به هر کس از بندگانش که بخواهد آن را به میراث مى‌دهد. و سرانجام نیک از آن پرهیزگاران است.
گفتند: پیش از آنکه تو بیایى در رنج بودیم و پس از آنکه آمدى باز در رنجیم. گفت: امید است که پروردگارتان دشمنتان را هلاک کند و شما را در روى زمین جانشین او گرداند. آنگاه بنگرد که چه مى‌کنید.
قوم فرعون را به قحط و نقصان محصول مبتلا کردیم، شاید پند گیرند.
چون نیکیى نصیبشان مى‌شد مى‌گفتند: حق ماست. و چون بدیى به آنها مى‌رسید، موسى و همراهانش را بدشگون مى‌دانستند. آگاه باشید، آن نیک و بد که به ایشان رسد از خداست، ولى بیشترینشان نمى دانند.
و گفتند: هر گونه نشانه‌اى براى ما بیاورى که ما را بدان مسحور کنى به تو ایمان نخواهیم آورد.
ما نیز بر آنها نشانه‌هایى آشکار و گوناگون چون طوفان و ملخ و شپش و قورباغه و خون فرستادیم. باز سرکشى کردند، که مردمى مجرم بودند.
و چون عذاب بر آنها فرود آمد، گفتند: اى موسى، بدان عهدى که خدا را با تو هست او را بخوان، که اگر این عذاب از ما دور کنى به تو ایمان مى‌آوریم و بنى‌اسرائیل را با تو مى‌فرستیم.
چون تا آن زمان که قرار نهاده بودند عذاب را از آنها دور کردیم، پیمان خود را شکستند.
پس، از ایشان انتقام گرفتیم و در دریا غرقشان کردیم. زیرا آیات ما را دروغ مى‌انگاشتند و از آنها غفلت مى‌ورزیدند.
و به آن مردمى که به ناتوانى افتاده بودند، شرق و غرب آن سرزمین را که برکت داده بودیم به میراث دادیم، و وعده نیکویى که پروردگار تو به بنى‌اسرائیل داده بود بدان سبب که شکیبایى ورزیده بودند، به کمال رسید و هر چه را فرعون و قومش مى‌ساختند و کاخهایى را که برمى‌افراشتند ویران کردیم.
و بنى‌اسرائیل را از دریا گذرانیدیم. و بر قومى گذشتند که به پرستش بتهاى خود دل بسته بودند. گفتند: اى موسى، همان طور که آنها را خدایانى است براى ما هم خدایى بساز. گفت: شما مردمى بى‌خرد هستید.
آنچه اینان در آنند، نابودشونده و کارى که مى‌کنند باطل است.
گفت: آیا جز الله، برایتان خدایى بجویم، و حال آنکه اوست که شما را بر جهانیان برترى بخشید؟
و شما را از آل فرعون رهانیدیم. به عذابهاى سختتان مى‌آزردند، پسرانتان را مى‌کشتند و زنانتان را زنده مى‌گذاشتند و در این از جانب پروردگارتان آزمایشى بزرگ بود.
سى شب با موسى وعده نهادیم و ده شب دیگر بر آن افزودیم تا وعده پروردگارش چهل شب کامل شد. و موسى به برادرش هارون گفت: بر قوم من جانشین من باش و راه صلاح پیش گیر و به طریق مفسدان مرو.
چون موسى به میعادگاه ما آمد و پروردگارش با او سخن گفت، گفت: اى پروردگار من، بنماى، تا در تو نظر کنم. گفت: هرگز مرا نخواهى دید. به آن کوه بنگر، اگر بر جاى خود قرار یافت، تو نیز مرا خواهى دید. چون پروردگارش بر کوه تجلى کرد، کوه را خرد کرد و موسى بیهوش بیفتاد. چون به هوش آمد گفت: تو منزهى، به تو بازگشتم و من نخستین مؤمنانم.
گفت: اى موسى، من تو را به پیامهایم و سخن گفتنم از میان مردم برگزیدم، پس آنچه را به تو داده‌ام فرا گیر و از سپاسگزاران باش.
براى او در آن الواح هر گونه اندرز و تفصیل هر چیز را نوشتیم. پس گفتیم: آن را به نیرومندى بگیر، و قومت را بفرماى تا به بهترین آن عمل کنند، به زودى جایگاه نافرمانان را به شما نشان دهم.
آن کسانى را که به ناحق در زمین سرکشى مى‌کنند، زودا که از آیات خویش رویگردان سازم، چنان که هر آیتى را که ببینند ایمان نیاورند و اگر طریق هدایت ببینند از آن نروند و اگر طریق گمراهى ببینند از آن بروند. زیرا اینان آیات را دروغ انگاشتند و از آن غفلت ورزیدند.
و اعمال آنان که آیات ما و دیدار قیامت را دروغ انگاشتند، ناچیز شد. آیا جز در مقابل کردارشان کیفر خواهند دید؟
قوم موسى بعد از او از زیورهایشان تندیس گوساله‌اى ساختند که بانگ مى‌کرد. آیا نمى‌بینند که آن گوساله با آنها سخن نمى‌گوید و ایشان را به هیچ راهى هدایت نمى‌کند؟ آن را به خدایى گرفتند و بر خود ستم کردند.
و چون از آن کار پشیمان شدند و دیدند که در گمراهى افتاده‌اند، گفتند: اگر پروردگارمان به ما رحم نکند و ما را نیامرزد، در زمره زیان‌کردگان خواهیم بود.
چون موسى خشمگین و اندوهناک نزد قوم خود بازگشت، گفت: در غیبت من چه بد جانشینانى بودید. چرا بر فرمان پروردگار خود پیشى گرفتید؟ و الواح را بر زمین افکند، و موى برادرش را گرفت و به سوى خود کشید. هارون گفت: اى پسر مادرم، این قوم مرا زبون یافتند و نزدیک بود که مرا بکشند، مرا دشمنکام مکن و در شمار ستمکاران میاور.
گفت: اى پروردگار من، مرا و برادرم را بیامرز و ما را در رحمت خویش داخل کن که تو مهربان‌ترین مهربانانى.
آنان که گوساله را برگزیدند به زودى به غضب پروردگارشان گرفتار خواهند شد و در زندگانى اینجهانى به خوارى خواهند افتاد. دروغسازان را اینچنین کیفر مى‌دهیم.
آنان که مرتکب کارهاى بد شدند، آنگاه توبه کردند و ایمان آوردند، بدانند که پروردگار تو پس از توبه، آمرزنده و مهربان است.
چون خشم موسى فرو نشست، الواح را برگرفت. و در نوشته‌هاى آن، براى آنهایى که از پروردگارشان بیمناکند، هدایت و رحمت بود.
موسى براى وعده گاه ما از میان قومش هفتاد مرد را برگزید. چون زلزله آنها را فرو گرفت، گفت: اى پروردگار من، اگر مى‌خواستى ایشان را و مرا پیش از این هلاک مى‌کردى. آیا به خاطر اعمالى که بیخردان ما انجام داده‌اند ما را به هلاکت مى‌رسانى؟ واین جز امتحان تو نیست. هر کس را بخواهى بدان گمراه مى‌کنى و هر کس را بخواهى هدایت. تو یاور ما هستى، ما را بیامرز و بر ما ببخشاى که تو بهترین آمرزندگانى.
براى ما در دنیا و آخرت نیکى بنویس. ما به سوى تو بازگشته‌ایم گفت: عذاب خود را به هر کس که بخواهم مى‌رسانم و رحمت من همه چیز را دربرمى‌گیرد. آن را براى کسانى که پرهیزگارى مى‌کنند و زکات مى‌دهند و به آیات ما ایمان مى‌آورند مقرر خواهم داشت.
آنان که از این رسول، این پیامبر امى که نامش را در تورات و انجیل خود نوشته مى‌یابند، پیروى مى‌کنند-آن که به نیکى فرمانشان مى‌دهد و از ناشایست بازشان مى‌دارد و چیزهاى پاکیزه را بر آنها حلال مى‌کند و چیزهاى ناپاک را حرام و بار گرانشان را از دوششان برمى دارد و بند و زنجیرشان را مى‌گشاید. پس کسانى که به او ایمان آوردند و حرمتش را نگاه داشتند و یاریش کردند و از آن کتاب که بر او نازل کرده‌ایم پیروى کردند، رستگارانند.
بگو: اى مردم، من فرستاده خدا بر همه شما هستم. آن خدایى که فرمانروایى آسمانها و زمین از آن اوست و هیچ خدایى جز او نیست. زنده مى‌کند و مى‌میراند. پس به خدا و رسول او، آن پیامبر امى که به خدا و کلمات او ایمان دارد، ایمان بیاورید و از او پیروى کنید، باشد که هدایت شوید.
گروهى از قوم موسى هستند که مردم را به حق راه مى‌نمایند و به عدالت رفتار مى‌کنند.
بنى‌اسرائیل را به دوازده سبط تقسیم کردیم. و چون قوم موسى از او آب خواستند به او وحى کردیم که عصایت را بر سنگ بزن. از آن سنگ دوازده چشمه روان شد. و هر گروه آبشخور خویش را بشناخت. و ابر را سایبانشان ساختیم و برایشان من و سلوى نازل کردیم. بخورید از این چیزهاى پاکیزه که بر شما روزى داده‌ایم. و آنان به ما ستم نکردند بلکه به خودشان ستم مى‌کردند.
و به آنان گفته شد که در این قریه سکونت کنید و هر جا هر چه خواهید بخورید و بگویید که گناهان ما را بریز و سجده‌کنان از دروازه داخل شوید، تا گناهانتان را بیامرزیم. به پاداش نیکوکاران خواهیم افزود.
از میان آنان، آن گروه که بر خود ستم کرده بودند سخنى را که به آنها گفته شده بود دیگر کردند. پس به کیفر ستمى که مى‌کردند برایشان از آسمان عذاب فرستادیم.
درباره آن قریه نزدیک به دریا از ایشان بپرس. آنگاه که در روز شنبه سنت مى‌شکستند. زیرا در روزى که شنبه مى‌کردند ماهیان آشکار بر روى آب مى‌آمدند و روزى که شنبه نمى‌کردند نمى‌آمدند. اینان را که مردمى نافرمان بودند اینچنین مى‌آزمودیم.
و آنگاه که گروهى از ایشان گفتند: چرا قومى را پند مى‌دهید که خدا هلاکشان خواهد کرد و به عذابى دردناک مبتلا خواهد ساخت؟ گفتند: تا ما را نزد پروردگارتان عذرى باشد. و باشد که پرهیزگار شوند.
چون اندرزى را که به آنها داده شده بود فراموش کردند، آنان را که از بدى پرهیز مى‌کردند نجات دادیم و گنهکاران را به سبب گناهشان به عذابى سخت فرو گرفتیم.
و چون از ترک چیزى که از آن منعشان کرده بودند سرپیچى کردند، گفتیم: بوزینگانى مطرود شوید.
و پروردگار تو اعلام کرد که کسى را بر آنان بگمارد که تا به روز قیامت به عذابى ناگوار معذبشان گرداند. هرآینه پروردگار تو زود عقوبت مى‌کند و نیز آمرزنده و مهربان است.
آنان را گروه گروه در زمین تقسیم کردیم، بعضى نیکوکار و بعضى جز آن. و به نیکیها و بدیها آزمودیم، شاید بازگردند.
بعد از اینان گروهى به جایشان نشستند و وارث آن کتاب شدند که به متاع دنیوى دل بستند و گفتند که به زودى آمرزیده مى‌شویم. و اگر همانند آن باز هم متاعى بیابند برگیرند. آیا از ایشان پیمان نگرفته‌اند که درباره خدا جز به راستى سخن نگویند، حال آنکه آنچه در آن کتاب آمده بود خوانده بودند؟ سراى آخرت براى کسانى که مى‌پرهیزند بهتر است. آیا تعقل نمى‌کنید؟
آنان که به کتاب خدا تمسک مى‌جویند و نماز مى‌گزارند بدانند که پاداش نیکوکاران را تباه نمى‌سازیم.
و کوه را بر فراز سرشان چون سایبانى نگه داشتیم و مى‌پنداشتند که اکنون بر سرشان خواهد افتاد. کتابى را که به شما داده‌ایم با نیرومندى بگیرید و هر چه را که در آن آمده است به یاد دارید، باشد که پرهیزگار شوید.
و پروردگار تو از پشت بنى‌آدم فرزندانشان را بیرون آورد. و آنان را بر خودشان گواه گرفت و پرسید: آیا من پروردگارتان نیستم؟ گفتند: آرى، گواهى مى‌دهیم. تا در روز قیامت نگویید که ما از آن بى‌خبر بودیم.
یا نگویید که پدران ما پیش از این مشرک بودند و ما نسلى بودیم بعد از آنها و آیا به سبب کارى که گمراهان کرده بودند ما را به هلاکت مى‌رسانى؟
آیات را اینچنین به روشنى بیان مى‌کنیم، شاید بازگردند.
خبر آن مرد را بر ایشان بخوان که آیات خویش را به او عطا کرده بودیم و او از آن علم عارى گشت و شیطان در پى‌اش افتاد و در زمره گمراهان درآمد.
اگر خواسته بودیم به سبب آن علم که به او داده بودیم رفعتش مى‌بخشیدیم، ولى او در زمین بماند و از پى هواى خویش رفت. مثل او چون مثل آن سگ است که اگر به او حمله کنى زبان از دهان بیرون آرد و اگر رهایش کنى بازهم زبان از دهان بیرون آرد. مثل آنان که آیات را دروغ انگاشتند نیز چنین است. قصه را بگوى، شاید به اندیشه فرو روند.
بد است مثل مردمى که آیات ما را دروغ انگاشتند و به خود ستم روا مى‌داشتند.
هر کس را که خداى راه نماید، راه خویش بیابد. و آنان را که گمراه سازد زیانکار شوند.
براى جهنم بسیارى از جن و انس را بیافریدیم. ایشان را دلهایى است که بدان نمى‌فهمند و چشمهایى است که بدان نمى‌بینند و گوشهایى است که بدان نمى‌شنوند. اینان همانند چارپایانند حتى گمراه‌تر از آنهایند. اینان خود غافلانند.
از آن خداوند است نیکوترین نامها. بدان نامهایش بخوانید. آنها را که به نامهاى خدا الحاد مى‌ورزند واگذارید. اینان به کیفر اعمال خود خواهند رسید.
از آفریدگان ما گروهى هستند که به حق راه مى‌نمایند و به عدالت رفتار مى‌کنند.
و آنان را که آیات ما را دروغ انگاشتند، از راهى که خود نمى‌دانند به تدریج خوارشان مى‌سازیم.
و به آنها مهلت دهم، که تدبیر من استوار است.
آیا فکر نکرده‌اند که در یارشان نشانى از دیوانگى نیست و او به آشکارا بیم‌دهنده است؟
آیا در ملکوت آسمانها و زمین و چیزهایى که خدا آفریده است نمى‌اندیشند؟ و شاید که مرگشان نزدیک باشد. و بعد از قرآن کدام سخن را باور دارند.
هر کس را که خدا گمراه کند هیچ راهنمایى برایش نیست. و آنان را وامى‌گذارد تا همچنان در سرکشى خویش سرگردان بمانند.
درباره قیامت از تو مى‌پرسند که چه وقت فرا مى‌رسد. بگو: علم آن نزد پروردگار من است. تنها اوست که چون زمانش فرا رسد آشکارش مى‌سازد. فرارسیدن آن بر آسمانیان و زمینیان پوشیده است، جز به ناگهان بر شما نیاید. چنان از تو مى‌پرسند که گویى تو از آن آگاهى. بگو: علم آن نزد خداست ولى بیشتر مردم نمى‌دانند.
بگو: من مالک سود و زیان خود نیستم، مگر آنچه خدا بخواهد. و اگر علم غیب مى‌دانستم بر خیر خود بسى مى‌افزودم و هیچ شرى به من نمى‌رسید. من کسى جز بیم‌دهنده و مژده‌دهنده‌اى براى مؤمنان نیستم.
اوست که همه شما را از یک تن بیافرید. و از آن یک تن زنش را نیز بیافرید تا به او آرامش یابد. چون با او درآمیخت، به بارى سبک بارور شد و مدتى با آن سر کرد. و چون بار سنگین گردید، آن دو، الله پروردگار خویش را بخواندند که اگر ما را فرزندى صالح دهى از سپاسگزاران خواهیم بود.
چون خدا آن دو را فرزندى صالح داد، براى او در آنچه به آنها عطا کرده بود شریکانى انگاشتند، حال آنکه خدا از هر چه با او شریک مى‌سازند برتر است.
آیا شریک خدا مى‌سازند چیزهایى را که نمى‌توانند هیچ چیز بیافرینند و خود مخلوق هستند؟
نه مى‌توانند یاریشان کنند و نه مى‌توانند به یارى خود برخیزند.
اگر آنها را به راه هدایت بخوانى، از شما پیروى نخواهند کرد. برایتان یکسان است چه دعوتشان کنید و چه خاموشى پیشه سازید.
آنهایى که جز الله به خدایى مى‌خوانید، بندگانى چون شمایند. اگر راست مى‌گویید، آنها را بخوانید، باید شما را اجابت کنند.
آیا آنها را پاهایى هست که با آن راه بروند یا آنها را دستهایى هست که با آن حمله کنند یا چشمهایى هست که با آن ببینند یا گوشهایى هست که با آن بشنوند؟ بگو: شریکانتان را بخوانید و بر ضد من تدبیر کنید و مرا مهلت مدهید.
یاور من الله است که این کتاب را نازل کرده و او دوست شایستگان است.
آنان را که به جاى الله به خدایى مى‌خوانید، نه شما را مى‌توانند یارى کنند و نه خود را.
و اگر آنها را به راه هدایت بخوانى نمى‌شنوند و مى‌بینى که به تو مى‌نگرند ولى گویى که نمى‌بینند.
عفو را پیشه کن و به نیکى فرمان ده و از جاهلان اعراض کن.
و اگر از جانب شیطان در تو وسوسه‌اى پدید آمد به خدا پناه ببر، زیرا او شنوا و داناست.
کسانى که پرهیزگارى مى‌کنند چون از شیطان وسوسه‌اى به آنها برسد، خدا را یاد مى‌کنند، و در دم بصیرت یابند.
و برادرانشان ایشان را به ضلالت مى‌کشند و از عمل خویش باز نمى‌ایستند.
چون آیه‌اى برایشان نیاورى، گویند: چرا از خود چیزى نمى‌گویى؟ بگو: من پیرو چیزى هستم که از پروردگارم به من وحى مى‌شود. و این حجتهایى است از جانب پروردگارتان و رهنمود و رحمت است براى مردمى که ایمان مى‌آورند.
چون قرآن خوانده شود به آن گوش فرا دهید و خاموش باشید، شاید مشمول رحمت خدا شوید.
پروردگارت را در دل خود به تضرع و ترس، بى‌آنکه صداى خود بلند کنى، هر صبح و شام یاد کن و از غافلان مباش.
هرآینه آنان که در نزد پروردگار تو هستند از پرستش او سر نمى‌تابند و تسبیحش مى‌گویند و برایش سجده مى‌کنند.
تو را از غنایم جنگى مى‌پرسند، بگو: غنایم جنگى متعلق به خدا و پیامبر است. پس اگر از مؤمنان هستید، از خداى بترسید و با یکدیگر به آشتى زیست کنید و از خدا و پیامبرش فرمان برید.
مؤمنان کسانى هستند که چون نام خدا برده شود خوف بر دلهاشان چیره گردد و چون آیات خدا بر آنان خوانده شود ایمانشان افزون گردد و بر پروردگارشان توکل مى‌کنند؛
همان کسان که نماز مى‌گزارند و از آنچه روزیشان داده‌ایم انفاق مى‌کنند
اینان مؤمنان حقیقى هستند. در نزد پروردگارشان صاحب درجاتند و مغفرت و رزقى نیکو.
آنچنان بود که پروردگارت تو را از خانه‌ات به حق بیرون آورد، حال آنکه گروهى از مؤمنان ناخشنود بودند.
با آنکه حقیقت بر آنها آشکار شده درباره آن با تو مجادله مى‌کنند، چنان قدم برمى‌دارند که گویى مى‌بینند که آنها را به سوى مرگ مى‌برند.
و به یاد آر آنگاه را که خدا به شما وعده داد که یکى از آن دو گروه به دست شما افتد و دوست داشتید که آن گروه که عارى از قدرت است، به دست شما افتد، حال آنکه خدا مى‌خواست با سخنان خویش حق را بر جاى خود نشاند و ریشه کافران را قطع کند.
تا حق را ثابت و باطل را ناچیز گرداند، هر چند گناهکاران ناخشنود باشند.
و آنگاه که از پروردگارتان یارى خواستید و خدا بپذیرفت که من با هزار فرشته که از پى یکدیگر مى‌آیند یاریتان مى‌کنم.
و آن کار را خدا جز براى شادمانى شما نکرد و تا دلهایتان بدان آرام گیرد. و یارى تنها از سوى خداست که او پیروزمند و حکیم است.
و به یاد آر آنگاه را که خدا چنان ایمنیتان داده بود که خوابى سبک شما را فروگرفت و از آسمان برایتان بارانى بارید تا شست‌وشویتان دهد و وسوسه شیطان را از شما دور کند و دلهاتان را قوى گرداند و قدمهاتان را استوار سازد.
و آنگاه را که پروردگارت به فرشتگان وحى کرد: من با شمایم. شما مؤمنان را به پایدارى وادارید. من در دلهاى کافران بیم خواهم افکند. بر گردنهایشان بزنید و انگشتانشان را قطع کنید.
زیرا با خدا و پیامبرش به مخالفت برخاستند. و هر که با خدا و پیامبرش مخالفت ورزد، بداند که عقوبت خدا سخت است.
عقوبت را بچشید، و عذاب آتش از آن کافران است.
اى کسانى که ایمان آورده‌اید، چون کافران را حمله‌ور دیدید به هزیمت پشت مکنید؛
جز آنها که براى ساز و برگ نبرد باز مى‌گردند یا آنها که به یارى گروهى دیگر مى‌روند، هر کس که پشت به دشمن کند مورد خشم خدا قرار مى‌گیرد و جایگاه او جهنم است، و جهنم بد جایگاهى است.
شما آنان را نمى‌کشتید، خدا بود که آنها را مى‌کشت. و آنگاه که تیر مى‌انداختى، تو تیر نمى‌انداختى، خدا بود که تیر مى‌انداخت، تا به مؤمنان نعمتى کرامند ارزانى دارد. هرآینه خدا شنوا و داناست.
اینچنین بود. و خدا سست‌کننده حیله کافران است.
اگر پیروزى خواهید پیروزیتان فراز آمد، و اگر از کفر باز ایستید برایتان بهتر است، و اگر بازگردید بازمى‌گردیم، و سپاه شما هر چند فراوان باشد برایتان سودى نخواهد داشت که خدا با مؤمنان است.
اى کسانى که ایمان آورده‌اید، از خدا و پیامبرش اطاعت کنید و در حالى که سخن او را مى‌شنوید از او روى برمگردانید.
و از آنان مباشید که گفتند که شنیدیم، در حالى که نمى‌شنیدند.
بدترین جانوران در نزد خدا این کران و لالان هستند که در نمى‌یابند.
و اگر خدا خیرى در آنان مى‌یافت شنوایشان مى‌ساخت، و اگر هم آنان را شنوا ساخته بود باز هم برمى گشتند و رویگردان مى‌شدند.
اى کسانى که ایمان آورده‌اید، چون خدا و پیامبرش شما را به چیزى فرا خوانند که زندگیتان مى‌بخشد دعوتشان را اجابت کنید و بدانید که خدا میان آدمى و قلبش حایل است و همه به پیشگاه او گرد آورده شوید.
و بترسید از فتنه‌اى که تنها ستمکارانتان را در بر نخواهد گرفت و بدانید که خدا به سختى عقوبت مى‌کند.
و به یاد آورید آن هنگام را که اندک بودید و در شمار زبون‌شدگان این سرزمین، بیم آن داشتید که مردم شما را از میان بردارند و خدا پناهتان داد و یارى کرد و پیروز گردانید و از چیزهاى پاکیزه روزى داد، باشد که سپاس گویید.
اى کسانى که ایمان آورده‌اید، مى‌دانید که نباید به خدا و پیامبر خیانت کنید و در امانت خیانت ورزید.
بدانید که داراییها و فرزندان وسیله آزمایش شمایند و پاداش بزرگ در نزد خداست.
اى کسانى که ایمان آورده‌اید، اگر از خدا بترسید شما را بصیرت شناخت حق از باطل دهد و گناهانتان را بزداید و شما را بیامرزد، که صاحب فضل و کرمى بزرگ است.
و آن هنگام را به یادآور که کافران درباره تو مکرى کردند تا در بندت افکنند یا بکشندت یا از شهر بیرون سازند. آنان مکر کردند و خدا نیز مکر کرد و خدا بهترین مکرکنندگان است.
چون آیات ما بر آنها خوانده شد، گفتند: شنیدیم. و اگر بخواهیم همانند آن مى‌گوییم، این چیزى جز افسانه‌هاى پیشینیان نیست.
و آن هنگام را که گفتند: بارخدایا، اگر این که از جانب تو آمده حق است، بر ما از آسمان بارانى از سنگ ببار یا عذاب دردآورى بر ما بفرست.
تا آنگاه که تو در میانشان هستى خدا عذابشان نکند و تا آنگاه که از خدا آمرزش مى‌طلبند، نیز خدا عذابشان نخواهد کرد.
چرا خدا عذابشان نکند، حال آنکه مردم را از مسجدالحرام باز مى‌دارند و صاحبان آن نیستند؟ صاحبان آن تنها پرهیزگارانند ولى بیشترینشان نمى‌دانند.
و دعایشان در نزد خانه کعبه جز صفیر کشیدن و دست‌زدن هیچ نبود. پس به پاداش انکارتان عذاب را بچشید.
کافران اموالشان را خرج مى‌کنند تا مردم را از راه خدا بازدارند. اموالشان را خرج خواهند کرد و حسرت خواهند برد، سپس مغلوب مى‌شوند. و کافران را در جهنم گرد مى‌آورند.
تا خدا ناپاک را از پاک بازنمایاند و ناپاکان را برهم نهد. آنگاه همه را گرد کند و به جهنم افکند. اینان زیانکارانند.
به کافران بگوى که اگر دست بردارند گناهان گذشته آنها آمرزیده شود و اگر بازگردند، دانند که با پیشینیان چه رفتارى شده است.
با آنان نبرد کنید تا دیگر فتنه‌اى نباشد و دین همه دین خدا گردد. پس اگر باز ایستادند، خدا کردارشان را مى‌بیند.
و اگر سر باز زدند، بدانید که خدا مولاى شماست، او مولا و یارى‌دهنده‌اى نیکو است.
و اگر به خدا و آنچه بر بنده خود در روز فرقان که دو گروه به هم رسیدند نازل کرده‌ایم ایمان آورده‌اید، بدانید که هرگاه چیزى به غنیمت گرفتید خمس آن از آن خدا و پیامبر و خویشاوندان و یتیمان و مسکینان و در راه ماندگان است. و خدا به هر چیز تواناست.
شما در کرانه نزدیک‌تر بیابان بودید و آنها در کرانه دورتر بودند و آن قافله در مکانى فروتر از شما بود. اگر شما با یکدیگر زمان جنگ را تعیین مى‌کردید باز هم از آن تخلف مى‌ورزیدید تا کارى که خدا مقرر کرده است واقع شود، تا هر که هلاک مى‌شود به دلیلى هلاک شود و هر که زنده مى‌ماند به دلیلى زنده ماند. هرآینه خدا شنوا و داناست.
در خواب، خدا شمارشان را به تو اندک نشان داد. اگر شمار آنها را بسیار نشان داده بود، از ترس ناتوان مى‌شدید و در تصمیم به جنگ به مناقشه برمى‌خاستید، ولى خداوند شما را از دشمنان در امان داشت، که او به آنچه در دلهاست آگاه است.
و آنگاه که چون به هم رسیدید آنان را در چشم شما اندک نمود و شما را نیز در چشم آنان اندک تا آن کار که مقرر داشته بود واقع گردد. و همه کارها به خدا برمى‌گردد.
اى کسانى که ایمان آورده‌اید، اگر به فوجى از دشمن برخوردید پایدارى کنید و خدا را فراوان یاد کنید، باشد که پیروز شوید.
از خدا و پیامبرش اطاعت کنید و با یکدیگر به نزاع برمخیزید که ناتوان شوید و مهابت و قوت شما برود. صبر پیشه گیرید که خدا همراه صابران است.
همانند آن کسان مباشید که سرمست غرور و براى خودنمایى از دیار خویش بیرون آمدند و دیگران را از راه خدا بازداشتند. و خدا به هرکارى که مى‌کنند احاطه دارد.
شیطان کردارشان را در نظرشان بیاراست و گفت: امروز از مردم کسى بر شما پیروز نمى‌شود و من پناه شمایم. ولى چون دو فوج روبه‌رو شدند او باز گشت و گفت: من از شما بیزارم، که چیزهایى مى‌بینم که شما نمى‌بینید، من از خدا مى‌ترسم که او به سختى عقوبت مى‌کند.
منافقان و آن کسان که در دل بیماریى دارند گفتند: اینان را دینشان بفریفته است. و هر کس که به خدا توکل کند او را پیروزمند و حکیم خواهد یافت.
اگر ببینى آن زمان را که فرشتگان جان کافران مى‌ستانند، و به صورت و پشتشان مى‌زنند و مى‌گویند: عذاب سوزان را بچشید.
این به کیفر اعمالى بود که پیش از این کرده بودید و خدا به بندگانش ستم روا نمى‌دارد.
و این به شیوه خاندان فرعون بود و کسانى که پیش از آنها بودند. آنها به آیات خدا کافر شدند. پس خدا آنها را به کیفر گناهانشان مؤاخذه کرد، که خدا نیرومند و سخت‌عقوبت است.
زیرا خدا نعمتى را که به قومى ارزانى داشته است، دگرگون نسازد، تا آن قوم خود دگرگون شوند. و خدا شنوا و داناست.
و این به شیوه خاندان فرعون بود و کسانى که پیش از آنها بودند. آنها آیات پروردگارشان را تکذیب کردند و ما به کیفر گناهانشان هلاکشان کردیم و خاندان فرعون را غرقه ساختیم، زیرا همه ستمکار بودند.
هرآینه بدترین جنبندگان در نزد خدا آنهایند که کافر شده‌اند و ایمان نمى‌آورند:
کسانى که تو از آنان پیمان گرفتى، سپس پیاپى پیمان خویش را مى‌شکنند و هیچ پروا نمى‌کنند.
پس اگر آنها را در جنگ بیابى پراکنده‌شان ساز تا پیروانشان نیز پراکنده شوند، باشد که عبرت گیرند.
اگر مى‌دانى که گروهى در پیمان خیانت مى‌ورزند، به آنان اعلام کن که همانند خودشان عمل خواهى کرد. زیرا خدا خائنان را دوست ندارد.
آنان که کافر شده‌اند نپندارند که جسته‌اند، زیرا خدا را ناتوان نمى‌سازند.
و در برابر آنها تا مى‌توانید نیرو و اسبان سوارى آماده کنید تا دشمنان خدا و دشمنان خود -و جز آنها که شما نمى‌شناسید و خدا مى‌شناسد- را بترسانید. و آنچه را که در راه خدا هزینه مى‌کنید به‌تمامى به شما بازگردانده شود و به شما ستم نشود.
و اگر به صلح گرایند، تو نیز به صلح گراى. و بر خدا توکل کن که اوست شنوا و دانا.
و اگر خواستند که تو را بفریبند، خدا براى تو کافى است. اوست که تو را به یارى خویش و یارى مؤمنان تأیید کرده است.
دلهایشان را به یکدیگر مهربان ساخت. اگر تو همه آنچه را که در روى زمین است انفاق مى‌کردى، دلهاى ایشان را به یکدیگر مهربان نمى‌ساختى. ولى خدا دلهایشان را به یکدیگر مهربان ساخت که او پیروزمند و حکیم است.
اى پیامبر، خدا و مؤمنانى که از تو پیروى مى‌کنند تو را بسند.
اى پیامبر، مؤمنان را به جنگ برانگیز. اگر از شما بیست تن باشند و در جنگ پایدارى کنند، بر دویست تن غلبه خواهند یافت. و اگر صد تن باشند، بر هزار تن از کافران پیروز مى‌شوند. زیرا آنان مردمى عارى از فهمند.
اکنون خدا بار از دوشتان برداشت و از ناتوانیتان آگاه شد. اگر از شما صد تن باشند و در جنگ پاى فشرند، بر دویست تن پیروز مى‌شوند. و اگر از شما هزار تن باشند، به یارى خدا بر دو هزار تن پیروز مى‌شوند. و خدا با آنهاست که پایدارى مى‌کنند.
براى هیچ پیامبرى نسزد که اسیران داشته باشد تا که در روى زمین کشتار بسیار کند. شما متاع اینجهانى را مى‌خواهید و خدا آخرت را مى‌خواهد. و او پیروزمند و حکیم است.
اگر پیش از این از جانب خدا حکمى نشده بود، به سبب آنچه گرفته بودید عذابى بزرگ به شما مى‌رسید.
از آنچه به غنیمت گرفته‌اید که حلال است و پاکیزه، بخورید. و از خدا بترسید. هرآینه خدا آمرزنده و مهربان است.
اى پیامبر، به اسیرانى که در دست شما هستند بگو: اگر خدا در دلهایتان نشان ایمان ببیند، بهتر از آنچه از شما گرفته شده ارزانیتان خواهد داشت و مى‌آمرزدتان، و خدا آمرزنده و مهربان است.
اگر قصد خیانت به تو را داشته باشند، پیش از این به خدا خیانت ورزیده‌اند و خدا تو را بر آنها نصرت داده است که دانا و حکیم است.
آنان که ایمان آورده‌اند و مهاجرت کرده‌اند و با مال و جان خویش در راه خدا جهاد کرده‌اند و آنان که به مهاجران جاى داده و یاریشان کرده‌اند، خویشاوندان یکدیگرند. و آنان که ایمان آورده‌اند و مهاجرت نکرده‌اند خویشاوندان شما نیستند تا آنگاه که مهاجرت کنند. ولى اگر شما را به یارى طلبیدند باید به یاریشان برخیزید مگر آنکه بر ضد آن گروهى باشد که میان شما و ایشان پیمانى بسته شده باشد. و خدا به کارهایى که مى‌کنید بیناست.
کافران نیز خویشاوندان یکدیگرند. اگر مراعات آن نکنید فتنه و فسادى بزرگ در این سرزمین پدید خواهد آمد.
آنان که ایمان آورده‌اند و مهاجرت کرده‌اند و در راه خدا جهاد کرده‌اند و آنان که جایشان داده‌اند و یاریشان کرده‌اند، به حقیقت مؤمنانند، آمرزش و روزى نیکو از آن آنهاست.
و کسانى که بعدا ایمان آورده‌اند و مهاجرت کرده‌اند و همراه شما جهاد کرده‌اند، از شما هستند. به حکم کتاب خدا، خویشاوندان به یکدیگر سزاوارترند. و خدا بر هر چیزى داناست.
خدا و پیامبرش بیزارند از مشرکانى که با آنها پیمان بسته‌اید.
پس چهار ماه به شما مهلت داده شد که در این سرزمین سیر کنید، و بدانید که از خدا نتوانید گریخت، و اوست که کافران را رسوا مى‌سازد.
در روز حج بزرگ از جانب خدا و پیامبرش به مردم اعلام مى‌شود که خدا و پیامبرش از مشرکان بیزارند. پس اگر توبه کنید برایتان بهتر است، ولى اگر سرپیچى کنید بدانید که از خدا نتوانید گریخت. و کافران را به عذابى دردآور بشارت ده.
مگر آن گروه از مشرکان که با ایشان پیمان بسته‌اید و در پیمان خود کاستى نیاورده‌اند و با هیچ کس بر ضد شما همدست نشده‌اند. با اینان به پیمان خویش تا پایان مدتش وفا کنید، زیرا خدا پرهیزگاران را دوست دارد.
و چون ماه‌هاى حرام به پایان رسید، هر جا که مشرکان را یافتید بکشید و بگیرید و به حبس افکنید و در همه جا به کمینشان نشینید. اما اگر توبه کردند و نماز خواندند و زکات دادند، از آنها دست بردارید، زیرا خدا آمرزنده و مهربان است.
و هرگاه یکى از مشرکان به تو پناه آورد، پناهش ده تا کلام خدا را بشنود، سپس به مکان امنش برسان، زیرا اینان مردمى نادانند.
چگونه مشرکان را با خدا و پیامبر او پیمانى باشد؟ مگر آنهایى که نزد مسجد الحرام با ایشان پیمان بستید. اگر بر سر پیمانشان ایستادند، بر سر پیمانتان بایستید. خدا پرهیزگاران را دوست دارد.
چگونه پیمانى باشد که اگر بر شما پیروز شوند به هیچ عهد و سوگند و خویشاوندى وفا نکنند؟ به زبان خشنودتان مى‌سازند و در دل سر مى‌پیچند و بیشترین عصیانگرانند.
آیات خدا را به بهاى اندک فروختند و مردم را از راه خدا باز داشتند و بد کارى کردند.
عهد و سوگند و خویشاوندى هیچ مؤمنى را رعایت نمى‌کنند و مردمى تجاوزکارند.
پس اگر توبه کردند و نماز به جاى آوردند و زکات دادند، برادران دینى شما هستند. ما آیات خدا را براى مردمى که از دانایى برخوردارند تفصیل مى‌دهیم.
اگر پس از بستن پیمان، سوگند خود شکستند و در دین شما طعن زدند، با پیشوایان کفر قتال کنید که ایشان را رسم سوگند نگه‌داشتن نیست، باشد که از کردار خود باز ایستند.
آیا با مردمى که سوگند خود را شکستند و آهنگ اخراج پیامبر کردند و آنها بر ضد شما دشمنى آغاز کردند، نمى‌جنگید؟ آیا از آنها مى‌ترسید، و حال آنکه اگر ایمان آورده باشید سزاوارتر است که از خدا بترسید و بس؟
با آنها بجنگید. خدا به دست شما عذابشان مى‌کند و خوارشان مى‌سازد و شما را پیروزى مى‌دهد و دلهاى مؤمنان را خنک مى‌گرداند.
و کینه از دلهایشان بزداید و خدا توبه هر که را که بخواهد مى‌پذیرد. و خداست دانا و حکیم.
آیا پنداشته‌اید که شما را به حال خود وامى‌گذارند بى‌آنکه خدا کسانى از شما را که جهاد مى‌کنند و جز خدا و پیامبرش و مؤمنان را به همرازى نمى‌گزینند، معلوم دارد؟ و خدا به هر کارى که مى‌کنید آگاه است.
مشرکان را نرسد که در حالى که به کفر خود اقرار مى‌کنند مسجدهاى خدا را عمارت کنند. اعمال آنها ناچیز شده و در آتش جاویدانند.
مسجدهاى خدا را کسانى عمارت مى‌کنند که به خدا و روز قیامت ایمان آورده‌اند و نماز مى‌گزارند و زکات مى‌دهند و جز از خدا نمى ترسند. امید است که اینان از هدایت‌یافتگان باشند.
آیا آب‌دادن به حاجیان و عمارت مسجد الحرام را با کرده کسى که به خدا و روز قیامت ایمان آورده و در راه خدا جهاد کرده، برابر مى‌دانید؟ نه، نزد خدا برابر نیستند و خدا ستمکاران را هدایت نمى‌کند.
آنان که ایمان آوردند و مهاجرت کردند و در راه خدا به مال و جان خویش جهاد کردند، در نزد خدا درجتى عظیم‌تر دارند و کامیافتگانند.
پروردگارشان به رحمت و خشنودى خود و به بهشتى که در آن نعمتهاى جاوید باشد، بشارتشان مى‌دهد.
در آن بهشت جاویدان بمانند، زیرا اجر و مزد بزرگ در نزد خداوند است.
اى کسانى که ایمان آورده‌اید، اگر پدران و برادرانتان دوست دارند که کفر را به جاى ایمان برگزینند، آنها را به دوستى مگیرید و هر کس از شما دوستشان بدارد از ستمکاران خواهد بود.
بگو: اگر پدرانتان و فرزندانتان و برادرانتان و زنانتان و خویشاوندانتان و اموالى که اندوخته‌اید و تجارتى که از کساد آن بیم دارید، و خانه‌هایى که بدان دلخوش هستید براى شما از خدا و پیامبرش و جهادکردن در راه او دوست داشتنى‌تر است، منتظر باشید تا خدا فرمان خویش بیاورد. و خدا نافرمانان را هدایت نخواهد کرد.
خدا شما را در بسیارى از جایها یارى کرد. و نیز در روز حنین، آنگاه که انبوهى لشکرتان شما را به شگفت آورده بود ولى براى شما سودى نداشت و زمین با همه فراخیش بر شما تنگ شد و بازگشتید و به دشمن پشت کردید.
آنگاه خدا آرامش خویش را بر پیامبرش و بر مؤمنان نازل کرد و لشکریانى که آنها را نمى‌دیدید فرو فرستاد و کافران را عذاب کرد، و این است کیفر کافران.
از آن پس خدا توبه هر کس را که بخواهد مى‌پذیرد، که آمرزنده و مهربان است.
اى کسانى که ایمان آورده‌اید، مشرکان نجسند و از سال بعد نباید به مسجد الحرام نزدیک شوند. و اگر از بینوایى مى‌ترسید، خدا اگر بخواهد به فضل خویش بى‌نیازتان خواهد کرد. زیرا خدا دانا و حکیم است.
با کسانى از اهل کتاب که به خدا و روز قیامت ایمان نمى‌آورند و چیزهایى را که خدا و پیامبرش حرام کرده است بر خود حرام نمى‌کنند و دین حق را نمى‌پذیرند جنگ کنید، تا آنگاه که به دست خود در عین مذلت جزیه بدهند.
یهود گفتند که عزیر پسر خداست، و نصارى گفتند که عیسى پسر خداست. این سخن که مى‌گویند همانند گفتار کسانى است که پیش از این کافر بودند. خدا بکشدشان. چگونه از حق منحرفشان مى‌کنند؟
حبرها و راهبان خویش و مسیح پسر مریم را به جاى الله به خدایى گرفتند و حال آنکه مأمور بودند که تنها یک خدا را بپرستند، که هیچ خدایى جز او نیست. منزه است از آنچه شریکش مى‌سازند.
مى‌خواهند نور خدا را با دهان خود خاموش کنند، و خدا جز به کمال‌رساندن نور خود نمى‌خواهد. هر چند کافران را خوش نیاید.
او کسى است که پیامبر خود را براى هدایت مردم فرستاد، با دینى درست و بر حق، تا او را بر همه دینها پیروز گرداند، هر چند مشرکان را خوش نیاید.
اى کسانى که ایمان آورده‌اید، بسیارى از حبرها و راهبان اموال مردم را به ناشایست مى‌خورند و دیگران را از راه خدا باز مى‌دارند. و کسانى را که زر و سیم مى‌اندوزند و در راه خدا انفاقش نمى‌کنند، به عذابى دردآور بشارت ده؛
روزى که در آتش جهنم گداخته شود و پیشانى و پهلو و پشتشان را با آن داغ کنند. این است آن چیزى که براى خود اندوخته بودید. حال طعم اندوخته خویش را بچشید.
شمار ماه‌ها در نزد خدا، در کتاب خدا از آن روز که آسمانها و زمین را بیافریده، دوازده است. چهار ماه، ماه‌هاى حرامند. این است شیوه درست. در آن ماه‌ها بر خویشتن ستم مکنید. و همچنان که مشرکان همگى به جنگ شما برخاستند، همگى به جنگ ایشان برخیزید. و بدانید که خدا با پرهیزگاران است.
به تأخیرافکندن ماه‌هاى حرام، افزونى در کفر است و موجب گمراهى کافران. آنان یک سال آن ماه را حلال مى‌شمردند و یک سال حرام، تا با آن شمار که خدا حرام کرده است توافق یابند. پس آنچه را که خدا حرام کرده حلال مى‌شمارند. کردار ناپسندشان در نظرشان آراسته گردیده و خدا کافران را هدایت نمى‌کند.
اى کسانى که ایمان آورده‌اید، چیست که چون به شما گویند که براى جنگ در راه خدا بسیج شوید، گویى به زمین مى‌چسبید؟ آیا به جاى زندگى اخروى به زندگى دنیا راضى شده‌اید؟ متاع این دنیا در برابر متاع آخرت جز اندکى هیچ نیست.
اگر به جنگ بسیج نشوید خدا شما را به شکنجه‌اى دردناک عذاب مى‌کند و قوم دیگرى را به جاى شما برمى گزیند و به خدا نیز زیانى نمى رسانید که خدا بر هر کارى تواناست.
اگر شما یاریش نکنید، آنگاه که کافران بیرونش کردند، خدا یاریش کرد. یکى از آن دو به هنگامى که در غار بودند به رفیقش مى‌گفت: اندوهگین مباش، خدا با ماست. خدا به دلش آرامش بخشید و با لشکرهایى که شما آن را نمى‌دیدید تأییدش کرد. و کلام کافران را پست گردانید، زیرا کلام خدا بالاست و خدا پیروزمند و حکیم است.
به جنگ بروید خواه بر شما آسان باشد خواه دشوار، و با مال و جان خویش در راه خدا جهاد کنید. اگر بدانید خیر شما در این است.
اگر متاعى دست‌یافتنى بود یا سفرى بود نه چندان دراز، از پى تو مى‌آمدند، ولى اکنون که راه دراز شده است پیمودنش را دشوار مى‌انگارند. و به خدا قسم مى‌خورند که اگر مى‌توانستیم همراه شما بیرون مى‌آمدیم. اینان تن به هلاکت مى‌سپارند. خدا مى‌داند که دروغ مى‌گویند.
خدایت عفو کند. چرا به آنان اذن ماندن دادى؟ مى‌بایست آنها که راست مى‌گفتند آشکار شوند و تو دروغگویان را هم بشناسى.
آنان که به خدا و روز قیامت ایمان دارند هرگز براى جهادکردن با مال و جانشان از تو رخصت نمى‌خواهند و خدا پرهیزگاران را مى‌شناسد.
کسانى که به خدا و روز قیامت ایمان ندارند و دلهایشان را شک فرا گرفته است و این شک آنها را به تردید افکنده است، از تو رخصت مى‌خواهند.
اگر مى‌خواستند که به جنگ بیرون شوند براى خویش ساز و برگى آماده کرده بودند، ولى خدا بسیج آنان را ناخوش داشت و از جنگشان باز داشت و به ایشان گفته شد که همراه کسانى که باید در خانه بنشینند در خانه بنشینید.
اگر با شما به جنگ بیرون آمده بودند، چیزى جز اضطراب به شما نمى‌افزودند، و تا فتنه‌انگیزى کنند و براى دشمنان به جاسوسى پردازند در میان شما رخنه مى‌کردند، و خدا به ستمکاران آگاه است.
پیش از این هم فتنه‌گرى مى‌کردند و کارها را براى تو واژگونه جلوه مى‌دادند تا آنگاه که حق فراز آمد و فرمان خداوند آشکار شد، در حالى که از آن کراهت داشتند.
بعضى از آنان مى‌گویند: مرا رخصت ده و به گناه مینداز. آگاه باش که اینان خود در گناه افتاده‌اند و جهنم بر کافران احاطه دارد.
اگر خیرى به تو رسد اندوهگینشان سازد، و اگر به تو مصیبتى رسد مى‌گویند: ما چاره کار خویش پیش از این اندیشیده‌ایم. آنگاه شادمان بازمى‌گردند.
بگو: مصیبتى جز آنچه خدا براى ما مقرر کرده است به ما نخواهد رسید. او مولاى ماست و مؤمنان بر خدا توکل کنند.
بگو: آیا جز یکى از آن دو نیکى، انتظار چیز دیگرى را براى ما دارید؟ ولى ما منتظریم که عذاب خدا، یا از جانب او یا به دست ما به شما برسد. پس شما منتظر باشید ما نیز با شما منتظر مى‌مانیم.
بگو: خدا از شما نمى‌پذیرد، چه از روى رضا انفاق کنید چه از روى کراهت، زیرا مردمى نافرمان هستید.
هیچ چیز مانع قبول انفاقهایشان نشده مگر آنکه به خدا و پیامبرش ایمان نیاورده‌اند و جز با بى‌میلى به نماز حاضر نمى‌شوند و جز به کراهت انفاق نمى‌کنند.
دارایى و فرزندانشان تو را به اعجاب نیفکند. جز این نیست که خدا مى‌خواهد به آنها در این دنیا عذابشان کند و در حالى که هنوز کافرند جانشان برآید.
به خدا سوگند مى‌خورند که از شمایند و حال آنکه از شما نیستند، اینان از شما بیمناکند.
اگر پناهگاه یا غار یا نهانگاهى مى‌یافتند، شتابان بدان جا روى مى‌آوردند.
بعضى از ایشان تو را در تقسیم صدقات به بیداد متهم مى‌کنند، اگر به آنها عطا کنند خشنود مى‌شوند و اگر عطا نکنند خشم مى‌گیرند.
چه مى‌شود اگر به آنچه خدا و پیامبرش به آنان عطا مى‌کند خشنود باشند و بگویند: خدا ما را بس است و خدا و پیامبرش ما را از فضل خویش بى‌نصیب نخواهند گذاشت و ما به خدا رغبت مى‌ورزیم؟
صدقات براى فقیران است و مسکینان و کارگزاران جمع‌آورى آن. و نیز براى به دست آوردن دل مخالفان و آزاد کردن بندگان و قرضداران و انفاق در راه خدا و مسافران نیازمند و آن فریضه‌اى است از جانب خدا. و خدا دانا و حکیم است.
بعضى از ایشان پیامبر را مى‌آزارند و مى‌گویند که او به سخن هر کس گوش مى‌دهد. بگو: او براى شما شنونده سخن خیر است. به خدا ایمان دارد و مؤمنان را باور دارد، و رحمتى است براى آنهایى که ایمان آورده‌اند. و آنان که رسول خدا را بیازارند به شکنجه‌اى دردآور گرفتار خواهند شد.
در برابر شما به خدا سوگند مى‌خورند تا خشنودتان سازند و حال آنکه اگر ایمان آورده‌اند شایسته‌تر است که خدا و رسولش را خشنود سازند.
آیا نمى‌دانند که هر کس که با خدا و پیامبرش مخالفت مى‌ورزد جاودانه در آتش جهنم خواهد بود و این رسوایى بزرگى است؟
منافقان مى‌ترسند که مباد از آسمان در باره آنها سوره‌اى نازل شود و از آنچه در دل نهفته‌اند با خبرشان سازد. بگو: مسخره کنید، که خدا آنچه را که از آن مى‌ترسید آشکار خواهد ساخت.
اگر از آنها بپرسى که چه مى‌کردید؟ مى‌گویند: ما با هم حرف مى‌زدیم و بازى مى‌کردیم. بگو: آیا خدا و آیات او و پیامبرش را مسخره مى‌کردید؟
عذر میاورید. پس از ایمان، کافر شده‌اید. اگر از تقصیر گروهى از شما بگذریم گروه دیگر را که مجرم بوده‌اند عذاب خواهیم کرد.
مردان منافق و زنان منافق، همه همانند یکدیگرند. به کارهاى زشت فرمان مى‌دهند و از کارهاى نیک جلو مى‌گیرند و مشت خود را از انفاق در راه خدا مى‌بندند. خدا را فراموش کرده‌اند. خدا نیز ایشان را فراموش کرده است، زیرا منافقان نافرمانانند.
خدا به مردان منافق و زنان منافق و کافران وعده آتش جهنم داده است. در آن جاودانه‌اند. همین برایشان بس است. لعنت خدا بر آنها باد و به عذابى پایدار گرفتار خواهند شد.
همانند کسانى که پیش از شما بودند، با نیروى بیشتر و دارایى و فرزندان بیشتر. ایشان از نصیب خویش بهره‌مند شدند. شما نیز از نصیب خویش بهره‌مند شده‌اید، همچنان که کسانى که پیش از شما بوده‌اند، از نصیب خویش بهره‌مند شده بودند. شما سخنان ناپسند گفتید، همچنان که ایشان سخن ناپسند مى‌گفتند. اعمال آنان در دنیا و آخرت ناچیز گردید و زیانمند شدند.
آیا خبر کسانى که پیش از آنها بوده‌اند چون قوم نوح و عاد و ثمود و قوم ابراهیم و اصحاب مدین و مؤتفکه را نشنیده‌اند که پیامبرانشان با نشانه‌هاى آشکار بر آنها مبعوث شدند؟ خدا به آنها ستم نمى‌کرد، آنان خود بر خود ستم مى‌کردند.
مردان مؤمن و زنان مؤمن دوستان یکدیگرند. به نیکى فرمان مى‌دهند و از ناشایست باز مى‌دارند، و نماز مى‌گزارند و زکات مى‌دهند و از خدا و پیامبرش فرمانبردارى مى‌کنند. خدا اینان را رحمت خواهد کرد، خدا پیروزمند و حکیم است.
خدا به مردان مؤمن و زنان مؤمن بهشتهایى را وعده داده است که جویها در آن جارى است، و بهشتیان همواره در آنجایند و نیز خانه‌هایى نیکو در بهشت جاوید. ولى خشنودى خدا از همه برتر است که پیروزى بزرگ، خشنودى خداوند است.
اى پیامبر، با کافران و منافقان بجنگ و با آنان به شدت رفتار کن، جایگاهشان جهنم است که بد سرانجامى است.
به خدا سوگند مى‌خورند که نگفته‌اند، ولى کلمه کفر را بر زبان رانده‌اند. و پس از آنکه اسلام آورده بودند کافر شده‌اند. و قصد کارى کردند، اما بدان نایل نشدند. عیبجوییشان از آن روست که خدا و پیامبرش از غنایم بى‌نیازشان کردند. پس اگر توبه کنند خیرشان در آن است، و اگر رویگردان شوند خدا به عذاب دردناکى در دنیا و آخرت معذبشان خواهد کرد و آنها را در روى زمین نه دوستدارى خواهد بود و نه مددکارى.
بعضى از آنها با خدا پیمان بستند که اگر از فضل خود مالى نصیبمان کند، زکات مى‌دهیم و در زمره صالحان درمى‌آییم.
چون خدا از فضل خود مالى نصیبشان کرد، بخل ورزیدند و به اعراض بازگشتند.
و از آن پس تا روزى که همراه با آن خلف وعده با خدا و آن دروغها که مى‌گفتند با او ملاقات کنند، دلهایشان را جاى نفاق ساخت.
آیا نمى‌دانند که خدا راز دل ایشان را مى‌داند و از پچ‌پچ کردنشان آگاه است؟ زیرا اوست که داناى نهانهاست.
خداوند به استهزا مى‌گیرد کسانى را که بر مؤمنانى که به رغبت صدقه مى‌دهند و بیش از استطاعت خویش چیزى نمى‌یابند، عیب مى‌گیرند و مسخره‌شان مى‌کنند. و ایشان را عذابى دردآور است.
مى‌خواهى برایشان آمرزش بخواه مى‌خواهى آمرزش نخواه، اگر هفتاد بار هم برایشان آمرزش بخواهى خدایشان نخواهد آمرزید، زیرا به خدا و پیامبرش ایمان ندارند و خدا مردم نافرمان را هدایت نمى‌کند.
آنان که در خانه نشسته‌اند و از همراهى با رسول خدا تخلف ورزیده‌اند خوشحالند. جهاد با مال و جان خویش را، در راه خدا، ناخوش شمردند و گفتند: در هواى گرم به جنگ نروید. اگر مى‌فهمند بگو: گرماى آتش جهنم بیشتر است.
به سزاى اعمالى که انجام داده‌اند باید که اندک بخندند و فراوان بگریند.
اگر خدا تو را از جنگ بازگردانید و با گروهى از ایشان دیدار کردى و از تو خواستند که براى جنگ دیگر بیرون آیند، بگو: شما هرگز با من به جنگ بیرون نخواهید شد و همراه من با هیچ دشمنى نبرد نخواهید کرد، زیرا شما از نخست به نشستن در خانه خشنود بوده‌اید. پس اکنون هم با آنان که از فرمان تخلف کرده‌اند در خانه بمانید.
چون بمیرند، بر هیچ یک از آنان نماز مکن و بر قبرشان مایست. اینان به خدا و رسولش کافر شده‌اند و نافرمان مرده‌اند.
اموال و اولادشان به اعجابت نیفکند، خدا مى‌خواهد به سبب آنها در دنیا عذابشان کند و در عین کفر جان بسپارند.
چون سوره‌اى نازل شد که به خدا ایمان بیاورید و با پیامبرش به جنگ بروید، توانگرانشان از تو رخصت خواستند و گفتند: ما را بگذار، تا با آنهایى که باید در خانه نشینند در خانه بنشینیم.
بدان راضى شده‌اند که قرین خانه‌نشینان باشند، بر دلهایشان مهر نهاده شده و نمى‌فهمند.
ولى پیامبر و کسانى که با او ایمان آورده‌اند با مال و جان خود در راه خدا جهاد کردند. نیکیها از آن آنهاست و آنهایند که رستگارانند.
خدا برایشان بهشتهایى که جویها در آن روان است و در آنجا جاویدانند، آماده کرده است. این است رستگارى بزرگ.
گروهى از عربهاى بادیه‌نشین آمدند و عذر آوردند تا آنها را رخصت دهند که به جنگ نروند و آنهایى که به خدا و پیامبرش دروغ گفته بودند، در خانه نشستند. زودا که به کافرانشان عذابى دردآور خواهد رسید.
بر ناتوانان و بیماران و آنان که هزینه خویش نمى‌یابند، هرگاه در عمل براى خدا و پیامبرش اخلاص ورزند گناهى نیست اگر به جنگ نیایند؛ که بر نیکوکارن هیچ گونه عتابى نیست و خدا آمرزنده و مهربان است.
و نیز بر آنان که نزد تو آمدند تا ساز و برگ نبردشان دهى و تو گفتى که ساز و برگى ندارم و آنها براى خرج کردن هیچ نیافتند و اشک‌ریزان و محزون بازگشتند، گناهى نیست.
خشم و عذاب خدا بر کسانى است که در عین توانگرى از تو رخصت مى‌خواهند و بدان خشنودند که با خانه‌نشینان در خانه بمانند. خدا دلهایشان را مهر برنهاده است که نمى‌دانند.
چون شما به نزدشان بازگردید، مى‌آیند و عذر مى‌آورند. بگو: عذر میاورید؛ گفتارتان را باور نداریم که خدا ما را از اخبار شما آگاه کرده است. زودا که خدا و پیامبرش به اعمال شما خواهند رسید. آنگاه شما را نزد آن خداوندى که داناى نهان و آشکار است مى‌برند تا از نتیجه اعمالتان آگاهتان سازد.
چون به نزدشان باز گردید، برایتان سوگند مى‌خورند تا از خطایشان درگذرید. از ایشان اعراض کنید که مردمى پلیدند و به خاطر اعمالشان جاى در جهنم دارند.
برایتان سوگند مى‌خورند تا از آنان خشنود شوید. اگر شما هم خشنود شوید، خدا از این مردم نافرمان خشنود نخواهد شد.
عربهاى بادیه‌نشین کافرتر و منافق‌تر از دیگرانند و به بى‌خبرى از احکامى که خدا بر پیامبرش نازل کرده است سزاوارترند. و خدا دانا و حکیم است.
پاره‌اى از عربهاى بادیه‌نشین آنچه را که خرج مى‌کنند چون غرامتى مى‌پندارند و منتظرند تا به شما حوادثى برسد. حوادث بد بر خودشان باد و خدا شنوا و داناست.
و پاره‌اى از عربهاى بادیه‌نشین به خدا و روز قیامت ایمان دارند و آنچه را که خرج مى‌کنند براى نزدیک شدن به خدا و به خاطر دعاى پیامبر خرج مى‌کنند. بدانید که همین سبب نزدیکیشان به خدا خواهد شد و خدا به رحمت خویش داخلشان خواهد کرد، زیرا آمرزنده و مهربان است.
از آن گروه نخستین از مهاجرین و انصار که پیشقدم شدند و آنان که به نیکى از پى‌شان رفتند، خدا خشنود است و ایشان نیز از خدا خشنودند. برایشان بهشتهایى که در آنها نهرها جارى است و همیشه در آنجا خواهند بود، آماده کرده است. این است کامیابى بزرگ.
گروهى از عربهاى بادیه‌نشین که گرد شما را گرفته‌اند منافقند و گروهى از مردم مدینه نیز در نفاق اصرار مى‌ورزند. تو آنها را نمى‌شناسى، ما مى‌شناسیمشان و دو بار عذابشان خواهیم کرد و به عذاب بزرگ گرفتار مى‌شوند.
و گروهى دیگر به گناه خود اعتراف کردند که اعمال نیکو را با کارهاى زشت آمیخته‌اند. شاید خدا توبه‌شان را بپذیرد، زیرا خدا آمرزنده و مهربان است.
از داراییهایشان صدقه بستان تا آنان را پاک و منزه سازى و برایشان دعا کن، زیرا دعاى تو مایه آرامش آنهاست، و خدا شنوا و داناست.
آیا هنوز ندانسته‌اند که خداست که توبه بندگانش را مى‌پذیرد و صدقات را مى‌ستاند، و خداست که توبه‌پذیر و مهربان است؟
بگو: عمل کنید، خدا و پیامبرش و مؤمنان اعمال شما را خواهند دید و شما به نزد داناى نهان و آشکارا بازگردانده مى‌شوید و او از اعمالتان آگاهتان خواهد کرد.
و گروهى دیگر به مشیت خداوند واگذاشته شده‌اند، که یا عذابشان مى‌کند یا توبه‌شان را مى‌پذیرد. و خدا دانا و حکیم است.
خدا شهادت مى‌دهد: آنهایى که مسجدى مى‌سازند تا به مؤمنان زیان رسانند و میانشان کفر و تفرقه اندازند و تا براى کسانى که مى‌خواهند با خدا و پیامبرش جنگ کنند کمینگاهى باشد، آنگاه سوگند مى‌خورند که ما را قصدى جز نیکوکارى نبوده است؛ دروغ مى‌گویند.
هرگز در آن مسجد نمازمگزار. مسجدى که از روز نخست بر پرهیزگارى بنیان شده شایسته‌تر است که در آنجا نماز کنى. در آنجا مردانى هستند که دوست دارند پاکیزه باشند، زیرا خدا پاکیزگان را دوست دارد.
آیا کسى که بنیان مسجد را بر ترس از خدا و خشنودى او نهاده بهتر است، یا آن کسى که بنیان مسجد را بر کناره سیلگاهى که آب زیر آن را شسته باشد نهاده است تا با او در آتش جهنم سرنگون گردد؟ و خدا مردم ستمگر را هدایت نمى‌کند.
آن بنا که برآورده‌اند همواره مایه تشویش در دلشان خواهد بود تا آن هنگام که دلشان پاره پاره گردد. و خداوند دانا و حکیم است.
خدا از مؤمنان جانها و مالهایشان را خرید، تا بهشت از آنان باشد. در راه خدا جنگ مى‌کنند، چه بکشند یا کشته شوند وعده‌اى که خدا در تورات و انجیل و قرآن داده است به حق بر عهده اوست. و چه کسى بهتر از خدا به عهد خود وفا خواهد کرد؟ بدین خرید و فروخت که کرده‌اید شاد باشید که کامیابى بزرگى است.
توبه‌کنندگانند، پرستندگانند، ستایندگانند، روزه‌دارانند، رکوع کنندگانند، سجده‌کنندگانند، امر کنندگان به معروف و نهى کنندگان از منکرند و حافظان حدود خدایند. و مؤمنان را بشارت ده.
نباید پیامبر و کسانى که ایمان آورده‌اند براى مشرکان هر چند از خویشاوندان باشند -پس از آنکه دانستند که به جهنم مى‌روند- طلب آمرزش کنند.
آمرزش خواستن ابراهیم براى پدرش، نبود مگر به خاطر وعده‌اى که به او داده بود. و چون براى او آشکار شد که پدرش دشمن خداست، از او بیزارى جست. زیرا ابراهیم بسیار خداى‌ترس و بردبار بود.
خدا قومى را که هدایت کرده است گمراه نمى‌خواهد، تا برایشان روشن کند که از چه چیز باید بپرهیزند، که خدا بر هر چیزى داناست.
فرمانروایى آسمانها و زمین از آن خداست. زنده مى‌کند و مى‌میراند و شما را جز خدا دوستدار و یاورى نیست.
خدا، توبه پیامبر و مهاجرین و انصار را که در آن ساعت عسرت همراه او بودند، از آن پس که نزدیک بود که گروهى را دل از جنگ بگردد، پذیرفت. توبه‌شان بپذیرفت، زیرا به ایشان رئوف و مهربان است.
و نیز خدا پذیرفت توبه آن سه تن را که از جنگ تخلف کرده بودند، تا آنگاه که زمین با همه گشادگیش بر آنها تنگ شد و جان در تنشان نمى‌گنجید و خود دانستند که جز خداوند هیچ پناهگاهى که بدان روى آورند ندارند. پس خداوند توبه آنان بپذیرفت تا به او بازآیند، که توبه‌پذیر و مهربان است.
اى کسانى که ایمان آورده‌اید، از خدا بترسید و با راستگویان باشید.
اهل مدینه و عربهاى بادیه‌نشین اطراف آن را نرسد که از همراهى با پیامبر خدا تخلف ورزند و نباید که از او به خود پردازند. زیرا در راه خدا هیچ تشنگى به آنها چیره نشود یا به رنج نیفتند یا به گرسنگى دچار نگردند یا قدمى که کافران را خشمگین سازد برندارند یا به دشمن دستبردى نزنند، مگر آنکه عمل صالحى برایشان نوشته شود، که خدا پاداش نیکوکاران را تباه نمى‌سازد.
و هیچ مالى چه اندک و چه بسیار خرج نکنند و از هیچ وادیى نگذرند، مگر آنکه به حسابشان نوشته شود، تا خدا پاداششان دهد، چون پاداش نیکوترین کارى که مى‌کرده‌اند.
و نتوانند مؤمنان که همگى به سفر روند. چرا از هر گروهى دسته‌اى به سفر نروند تا دانش دین خویش را بیاموزند و چون بازگشتند مردم خود را هشدار دهند، باشد که از زشتکارى حذر کنند؟
اى کسانى که ایمان آورده‌اید، با کافرانى که نزدیک شمایند جنگ کنید تا در شما شدت و درشتى یابند، و بدانید که خدا با پرهیزگاران است.
و چون سوره‌اى نازل شود، بعضى مى‌پرسند: این سوره به ایمان کدام یک از شما درافزود؟ آنان که ایمان آورده‌اند به ایمانشان افزوده شود، و خود شادمانى مى‌کنند.
اما آنان که در دلهایشان مرضى است، جز انکارى بر انکارشان نیفزود و همچنان کافر بمردند.
آیا نمى‌بینند که در هر سال یک یا دو بار مورد آزمایش واقع مى‌شوند؟ ولى نه توبه مى‌کنند و نه پند مى‌گیرند.
و چون سوره‌اى نازل شود، بعضى به بعضى دیگر نگاه مى‌کنند: آیا کسى شما را مى‌بیند؟ و باز مى‌گردند. خدا دلهایشان را از ایمان منصرف ساخته، زیرا مردمى نافهمند.
هر آینه پیامبرى از خود شما بر شما مبعوث شد، هر آنچه شما را رنج مى‌دهد بر او گران مى‌آید. سخت به شما دلبسته است و با مؤمنان رئوف و مهربان است.
اگر باز گردند بگو: خدا براى من کافى است، خدایى جز او نیست، بر او توکل کردم و اوست پروردگار عرش بزرگ.
الف، لام، را. این است آیات کتاب به حکمت آمیخته.
آیا مردم در شگفتند از اینکه به مردى از خودشان وحى کردیم که مردم را بترسان و مؤمنان را بشارت ده که در نزد پروردگارشان پایگاهى رفیع دارند؟ کافران گفتند که این مرد آشکارا جادوگرى است.
پروردگار شما الله است که آسمانها و زمین را در شش روز بیافرید؛ سپس به عرش پرداخت؛ ترتیب کارها را از روى تدبیر بداد. جز به رخصت او شفاعت‌کننده‌اى نباشد. این است الله پروردگار شما. او را بپرستید. چرا پند نمى‌گیرید؟
بازگشت همه شما به اوست. این به یقین وعده خداست. او مخلوقات را بیافریند. آنگاه آنان را به سوى خود بازگرداند، تا کسانى را که ایمان آورده و کار شایسته کرده‌اند از روى عدل پاداش دهد. و کافران را به جزاى کفرشان شرابى است از آب جوشان و عذابى است دردآور.
اوست آن که خورشید را فروغ بخشید و ماه را منور ساخت و برایش منازلى معین کرد تا از شمار سالها و حساب آگاه شوید. خدا همه اینها را جز به حق نیافرید و آیات را براى مردمى که مى‌دانند به تفصیل بیان مى‌کند.
درآمد و شد شب و روز و آنچه خدا در آسمانها و زمین آفریده است براى پرهیزگاران عبرتهاست.
کسانى که به دیدار ما امید ندارند و به زندگى دنیوى خشنود شده و بدان آرامش یافته‌اند، و آنان که از آیات ما بى‌خبرند،
به کیفر کارهایى که مى‌کرده‌اند، جایگاهشان جهنم است.
آنان را که ایمان آورده‌اند و کارهاى شایسته کرده‌اند پروردگارشان به سبب ایمانشان به بهشتهایى پر نعمت که نهرهاى آب در زیر پایشان جارى است هدایت مى‌کند.
در آنجا دعایشان این است: بار خدایا تو منزهى. و به هنگام درود، سلام مى‌گویند. و پایان دعایشان این است: سپاس خداى را، آن پروردگار جهانیان.
اگر با همان شتاب که مردم براى خود خیر مى‌طلبند خدا برایشان شر مى‌طلبید، مرگشان فرا رسیده بود. پس آنان را که به دیدار ما امید ندارند، وامى‌گذاریم تا در گمراهى خویش سرگردان بمانند.
چون به آدمى گزندى رسد، چه بر پهلو خفته باشد و چه نشسته یا ایستاده ما را به دعا مى‌خواند. و چون آن گزند را از او دور سازیم، چنان مى‌گذرد که گویى ما را براى دفع آن گزندى که به او رسیده بود هرگز نخوانده است. اعمال اسرافکاران اینچنین در نظرشان آراسته شده است.
و ما مردمى را که پیش از شما بودند چون ستم کردند و به پیامبرانشان که با دلایل روشن سوى ایشان آمده بودند ایمان نمى‌آوردند، هلاک کردیم. مردم تبهکار را اینچنین کیفر مى‌دهیم.
آنگاه شما را در روى زمین جانشین آنها گردانیدیم تا بنگریم که چگونه عمل مى‌کنید.
چون آیات روشن ما بر آنان تلاوت شد، آنها که به دیدار ما امید ندارند گفتند: قرآنى جز این قرآن بیاور یا دگرگونش کن. بگو: مرا نرسد که آن را از سوى خود دگرگون کنم. هر چه به من وحى مى‌شود پیرو همان هستم. مى‌ترسم که اگر به پروردگارم عاصى شوم به عذاب آن روز بزرگ گرفتار آیم.
بگو: اگر خدا مى‌خواست من آن را بر شما تلاوت نمى‌کردم و شما را از آن آگاه نمى‌ساختم. و پیش از این در میان شما عمرى زیسته‌ام. چرا به عقل در نمى‌یابید؟
کیست ستمکارتر از آن که بر خدا دروغ مى‌بندد، یا آیات او را دروغ مى‌انگارد؟ هر آینه مجرمان رستگار نشوند.
سواى خدا چیزهایى را مى‌پرستند که نه سودشان مى‌رساند نه زیان. و مى‌گویند: اینها شفیعان ما در نزد خدایند. بگو: آیا به خدا از چیزى خبر مى‌دهید که در زمین و آسمان از آن سراغى ندارد؟ خدا منزه است و از آنچه با او شریک مى‌سازید، فراتر است.
مردم جز یک امت نبودند، میانشان اختلاف افتاد. و اگر نه آن سخنى بود که پیش از این از پروردگارت صادر گشته بود، در آنچه اختلاف مى‌کنند داورى شده بود.
و مى‌گویند: چرا از جانب پروردگارش معجزه‌اى بر او نازل نمى‌شود؟ بگو: علم غیب از آن خداست. انتظار بکشید. من نیز با شما منتظر مى‌مانم.
هرگاه پس از گزندى که به مردم رسیده است رحمتى به آنها بچشانیم، بینى که در آیات ما بداندیشى مى‌کنند. بگو: مکر خدا سریع‌تر است؛ رسولان ما نیز، بداندیشیهاى شما را مى‌نویسند.
اوست که شما را در خشکى و در دریا سیر مى‌دهد. تا آنگاه که در کشتیها هستند و باد موافق به حرکتشان مى‌آورد، شادمانند. چون توفان فرا رسد و موج از هر سو بر آنها ریزد، چنان که پندارند که در محاصره موج قرار گرفته‌اند، خدا را از روى اخلاص عقیدت بخوانند، که اگر ما را از این خطر برهانى از سپاسگزاران خواهیم بود.
چون خدا آنها را برهاند، بینى که در زمین به ناحق سرکشى کنند. اى مردم، این سرکشى به زیان خودتان است. تمتعى است در این زندگى دنیوى. آنگاه همه به نزد ما بازمى‌گردید تا از کارهایى که مى‌کرده‌اید آگاهتان سازیم.
مثل این زندگى دنیا مثل بارانى است که از آسمان نازل کنیم، تا بدان هر گونه رستنیها از زمین بروید، چه آنها که آدمیان مى‌خورند و چه آنها که چارپایان مى‌چرند. چون زمین پیرایه خویش برگرفت و آراسته شد و مردمش پنداشتند که خود قادر بر آن همه بوده‌اند، فرمان ما شب هنگام یا به روز دررسد و چنان از بیخش برکنیم که گویى دیروز در آن مکان هیچ چیز نبوده است. آیات را براى مردمى که مى‌اندیشند اینچنین تفصیل مى‌دهیم.
خداوند به سراى سلامت فرا مى‌خواند و هر که را بخواهد به راه راست هدایت مى‌کند.
پاداش آنان که نیکى مى‌کنند نیکى است و چیزى افزون بر آن. نه سیه‌روى شوند و نه خوار. اینان اهل بهشتند و در آن جاویدانند.
و براى آنان که مرتکب بدیها شوند، پاداش هر بدى همانند آن است و خوارى بر آنها چیره مى‌شود. کسى آنها را از خشم خدا نگه نمى‌دارد، چنان شوند که گویى صورتشان در پاره‌اى از شب تاریک پوشیده شده است. اینان اهل جهنمند و جاودانه در آن هستند.
و روزى همه آنها را در محشر گرد آوریم. سپس مشرکان را گوییم: شما و بتهایتان در مکان خود قرار گیرید. سپس آنها را از یکدیگر جدا مى‌کنیم و بتهایشان مى‌گویند: شما هرگز ما را نمى‌پرستیده‌اید.
خدا به شهادت میان ما و شما کافى است که ما از پرستش شما هرگز آگاه نبوده‌ایم.
در آنجا هر کس هر چه کرده است پاداشش را خواهد دید و همه را به سوى خدا مولاى حقیقیشان بازمى‌گردانند و همه آن بتان که به باطل مى‌پرستیدند نابود مى‌شوند.
بگو: چه کسى از آسمان و زمین به شما روزى مى‌دهد؟ کیست که شنوایى و بینایى مى‌بخشد؟ زنده را از مرده پدید مى‌آرد و مرده را از زنده و کارها را به سامان مى‌آورد؟ خواهند گفت: الله. بگو: آیا پروا نمى‌کنید؟
این الله پروردگار حقیقى شماست، بعد از حقیقت جز گمراهى چیست؟ پس به کجا روى مى‌آورید؟
پس سخن پروردگار تو درباره عصیانگران که گفت: اینان ایمان نمى‌آورند، به حقیقت پیوست.
بگو: آیا از این بتان شما کسى هست که چیزى را بیافریند، و باز زنده کند؟ بگو: خداى یکتا مخلوقات را مى‌آفریند و باز زنده مى‌کند. پس چگونه از حق منحرفتان مى‌کنند؟
بگو: آیا از این بتان شما کسى هست که به حق راه نماید؟ بگو: خدا به حق راه مى‌نماید. آیا آن که به حق راه مى‌نماید به متابعت سزاوارتر است یا آن که به حق راه نمى‌نماید و خود نیز نیازمند هدایت است؟ شما را چه مى‌شود؟ چگونه حکم مى‌کنید؟
بیشترشان فقط تابع گمانند، و گمان نمى‌تواند جاى حق را بگیرد. هر آینه خدا به کارى که مى‌کنند آگاه است.
نشاید که این قرآن را جز به خدا نسبت کنند، بلکه تصدیق چیزى است که پیش از آن آمده است و توضیح آن کتاب است. شکى نیست که از جانب پروردگار جهانیان است.
مى‌گویند که آن را به دروغ به خدا نسبت مى‌کند. بگو: اگر راست مى‌گویید، جز خدا هر که را که مى‌توانید به یارى بخوانید و سوره‌اى همانند آن بیاورید.
چیزى را دروغ شمردند که به علم آن احاطه نیافته بودند و هنوز از تأویل آن بى‌خبرند. کسانى که پیش از آنان بودند نیز پیامبران را چنین به دروغ نسبت دادند. پس بنگر که عاقبت کار ستمکاران چگونه بوده است.
برخى از ایشان بدان ایمان مى‌آورند و برخى ایمان نمى‌آورند. و پروردگار تو به مفسدان آگاه‌تر است.
اگر تو را به دروغ نسبت کردند، بگو: عمل من از آن من است و عمل شما از آن شما. شما از کار من بیزارید و من از کار شما بیزارم.
برخى از ایشان به تو گوش مى‌دهند. آیا اگر درنیابند تو مى‌توانى کران را شنوا سازى؟
برخى از آنها به تو مى‌نگرند. آیا اگر نبینند، تو مى‌توانى کوران بى بصیرت را راه بنمایى؟
خداوند به مردم هیچ ستم نمى‌کند ولى مردم خود به خود ستم مى‌کنند.
و روزى که خداوند آنان را در محشر گرد آورد، چنان که پندارى تنها ساعتى از روز درنگ کرده‌اند، یکدیگر را بشناسند. آنها که دیدار با خدا را دروغ مى‌انگاشتند زیان دیده‌اند و هدایت نیافته‌اند.
یا پاره‌اى از چیزهایى را که به آنها وعده داده‌ایم به تو مى‌نمایانیم یا تو را مى‌میرانیم. بازگشت همه‌شان به نزد ماست و خدا به هر کارى که مى‌کنند ناظر است.
هر امتى را پیامبرى بود و چون پیامبرشان بیامد کارها میانشان به عدالت فیصله یافت و مورد ستم واقع نشدند.
مى‌گویند: اگر راست مى‌گویید، پس این وعده چه وقت خواهد بود؟
بگو: من درباره خود -جز آنچه خدا بخواهد- مالک هیچ سود و زیانى نیستم. مرگ هر امتى را زمانى معین است. چون زمانشان فرارسد، نه یک ساعت تأخیر کنند و نه یک ساعت پیش افتند.
بگو: چه مى‌کنید اگر عذاب او به ناگاه شب‌هنگام یا به روز فرا رسد؟ گناهکاران چه چیز را اینچنین به شتاب مى‌طلبند؟
آیا چون عذاب به وقوع پیوندد بدان ایمان مى‌آورید؟ اکنون این همان چیزى است که فرا رسیدنش را به شتاب مى‌خواستید.
آنگاه به ستمکاران گویند: عذاب جاوید را بچشید. آیا نه چنین است که در برابر اعمالتان کیفر مى‌بینید؟
از تو خبر مى‌گیرند که آیا حق است؟ بگو: آرى؛ سوگند به پروردگارم که حق است و شما را یاراى فرار از آن نیست.
اگر هر گنهکارى صاحب همه روى زمین باشد، خواهد که خود را بدان از عذاب بازخرد. و چون عذاب را بنگرند پشیمانى خویش در دل نهان دارند. میانشان به عدالت حکم شود و مورد ستم واقع نگردند.
بدانید که هر چه در آسمانها و زمین است از آن خداست. و آگاه باشید که وعده خدا حق است، ولى بیشترشان نمى‌دانند.
اوست که زنده مى‌کند و مى‌میراند و همه به سوى او بازمى‌گردید.
اى مردم، براى شما از جانب پروردگارتان موعظه‌اى آمد و شفایى براى آن بیماریى که در دل دارید و راهنمایى و رحمتى براى مؤمنان.
بگو: به فضل خدا و رحمت او شادمان شوند، زیرا این دو از هر چه مى‌اندوزند بهتر است.
بگو: آیا به رزقى که خدا برایتان نازل کرده است نگریسته‌اید؟ بعضى را حرام شمردید و بعضى را حلال. بگو: خدا به شما اجازه داده است یا به او دروغ مى‌بندید؟
آنان که به خدا دروغ مى‌بندند در باره روز قیامت چه گمان کرده‌اند؟ خدا فضل خود را به مردمان ارزانى مى‌دارد، ولى بیشترینشان شکر نمى‌گویند.
در هر کارى که باشى، و هر چه از قرآن بخوانى و دست به هر عملى که بزنید هنگامى که بدان مى‌پردازید ما ناظر بر شما هستیم. بر پروردگار تو حتى به مقدار ذره‌اى در زمین و آسمانها پوشیده نیست. و هر چه کوچکتر از آن یا بزرگ‌تر از آن باشد، در کتاب مبین نوشته شده است.
آگاه باشید که بر دوستان خدا بیمى نیست و غمگین نمى‌شوند.
کسانى را که ایمان آوردند و پرهیزگارى مى‌کردند،
بشارت است ایشان را در دنیا و آخرت. سخن خدا دگرگون نمى‌شود. این است کامیابى بزرگ.
سخن آنان تو را محزون نسازد. عزت به تمامى از آن خداوند است. اوست که شنوا و داناست.
آگاه باشید که از آن خداست هر چه در آسمانها و زمین است و آنان که سواى خدا را شریکان مى‌خوانند، جز از گمان خویش پیروى نمى‌کنند و جز دروغ نمى‌گویند.
اوست که شب را برایتان پدید آورد تا در آن بیارامید و روز را پدید آورد تا در آن ببینید. در اینها براى مردمى که مى‌شنوند عبرتهاست.
گفتند: خدا فرزندى برگزیده است. منزه است. بى‌نیاز است. از آن اوست هر چه در آسمانها و زمین است. شما را بر آن سخن دلیلى نیست. چرا در باره خدا چیزهایى مى‌گویید که به آن آگاه نیستید؟
بگو: آنها که به خدا دروغ مى‌بندند رستگار نمى‌شوند.
برخوردارى از دنیا، آنگاه بازگشتشان به سوى ما. سپس به کیفر کفرورزیدنشان عذابى سختشان مى‌چشانیم.
برایشان داستان نوح را بخوان، آنگاه که به قوم خود گفت: اى قوم من، اگر درنگ‌کردن من در میان شما و یادآورى آیات خدا بر شما گران مى‌آید، من بر خدا توکل مى‌کنم، ساز و برگ خویش و بتانتان را گرد آورید چنان که هیچ چیز از کارى که مى‌کنید بر شما پوشیده نباشد و به دشمنى من قدم به پیش نهید و مرا مهلت مدهید.
و اگر پشت کردید، من از شما هیچ پاداشى نخواسته‌ام، که پاداش من با خداست و من مأمور شده‌ام که از تسلیم‌شدگان باشم.
تکذیبش کردند و ما او و همراهانش را در کشتى برهانیدیم و آنان را جانشین پیشینیان ساختیم و کسانى را که آیات ما را دروغ مى‌انگاشتند غرقه کردیم. پس بنگر که عاقبت بیم‌داده‌شدگان چگونه بود.
آنگاه پس از او پیامبرانى بر قومشان مبعوث کردیم و آنان دلیلهاى روشن آوردند ولى مردم به آنچه پیش از آن تکذیبش کرده بودند، ایمان‌آورنده نبودند. بر دلهاى تجاوزکاران اینچنین مهر مى‌نهیم.
و پس از آنها موسى و هارون را همراه آیاتمان بر فرعون و مهتران قومش مبعوث کردیم. و آنان سرکشى کردند و مردمى تبهکار بودند.
و چون حق از نزد ما به سوى ایشان آمد، گفتند که این جادویى آشکار است.
موسى گفت: آیا سخن حق را که اینک بر شما نازل شده است جادو مى‌خوانید، و حال آنکه جادوگران رستگار نمى‌شوند؟
گفتند: آیا آمده‌اى تا ما را از آن آیین که پدرانمان را بر آن یافته‌ایم منصرف سازى تا در زمین سرورى یابید؟ ولى ما به شما ایمان نمى‌آوریم.
فرعون گفت: همه جادوگران دانا را نزد من بیاورید.
چون جادوگران آمدند، موسى گفت: بیفکنید هر چه را که باید بیفکنید.
چون بیفکندند، موسى گفت: آنچه شما آورده‌اید جادوست و خدا آن را باطل خواهد ساخت، زیرا خدا کار مفسدان را به صلاح نمى‌آورد.
و خداوند با سخنان خود حق را به اثبات مى‌رساند، اگر چه مجرمان را ناخوش آید.
از بیم آزار فرعون و مهتران قوم او، جز گروهى از آنها به موسى ایمان نیاوردند. و فرعون در زمین برترى مى‌جست و او از گزافکاران بود.
موسى گفت: اى قوم من، اگر به خدا ایمان آورده‌اید و تسلیم فرمان هستید به او توکل کنید.
گفتند: بر خدا توکل کردیم، اى پروردگار ما، ما را مغلوب این مردم ستمکار مکن.
و به رحمت خود ما را از این کافران رهایى بخش.
به موسى و برادرش وحى کردیم که براى قوم خود در مصر خانه‌هایى مهیا کنید و خانه‌هاى خود را عبادتگاه سازید و نمازگزارید و مؤمنان را بشارت ده.
موسى گفت: اى پروردگار ما، به فرعون و مهتران قومش در این جهان زینت و اموال داده‌اى، اى پروردگار ما، تا دیگران را از طریق تو گمراه کنند. اى پروردگار ما، اموالشان را تباه ساز و دلشان را سخت کن. ایمان نمى‌آورند تا آنگاه که عذاب دردآور را بنگرند.
گفت: خواست شما اجابت شد، ثابت‌قدم باشید و از طریقه نادانان پیروى مکنید.
ما بنى‌اسرائیل را از دریا گذرانیدیم. فرعون و لشکریانش به قصد ستم و تعدى به تعقیبشان پرداختند. چون فرعون غرق مى‌شد گفت: ایمان آوردم که هیچ خداوندى جز آن که بنى‌اسرائیل بدان ایمان آورده‌اند نیست، و من از تسلیم‌شدگانم.
آیا اکنون؟ و تو پیش از این عصیان مى‌کردى و از مفسدان بودى.
امروز جسم تو را به بلندى مى‌افکنیم تا براى آنان که پس از تو مى‌مانند عبرتى باشى، و حال آنکه بسیارى از مردم از آیات ما غافلند.
هرآینه بنى‌اسرائیل را در مکانى نیکو جاى دادیم و از طیبات روزیشان دادیم و تا آن هنگام که صاحب دانش نشده بودند اختلافى نداشتند. پروردگار تو در روز قیامت در آنچه اختلاف مى‌کردند میانشان قضاوت خواهد کرد.
اگر در آنچه بر تو نازل کرده‌ایم در تردید هستى، از آنهایى که کتاب آسمانى پیش از تو را مى‌خوانند بپرس. هرآینه حق است آنچه از جانب پروردگارت بر تو نازل شده است. پس نباید در شمار تردیدکنندگان باشى.
و از آنان که آیات خدا را تکذیب مى‌کنند مباش، که در زمره زیان‌کنندگان باشى.
کسانى که سخن پروردگار تو درباره آنان تحقق یافته، ایمان نمى‌آورند،
-هر چند هر گونه معجزه‌اى بر آنان آشکار شود- تا آنگاه که عذاب دردآور را بنگرند.
چرا مردم هیچ قریه‌اى به هنگامى که ایمانشان سودشان مى‌داد ایمان نیاوردند مگر قوم یونس که چون ایمان آوردند عذاب ذلت در دنیا را از آنان برداشتیم و تا هنگامى که اجلشان فرا رسید از زندگى برخوردارشان کردیم.
اگر پروردگار تو بخواهد، همه کسانى که در روى زمینند ایمان مى‌آورند. آیا تو مردم را به اجبار وامى‌دارى که ایمان بیاورند؟
جز به اذن خدا هیچ کس را نرسد که ایمان بیاورد. و او پلیدى را بر کسانى که خرد خویش به کار نمى‌بندند مقرر مى‌کند.
بگو: بنگرید که چه چیزهایى در آسمانها و زمین است. و این آیات و هشدارها قومى را که ایمان نمى‌آورند سود نمى‌کند.
آیا جز این است که انتظار روزى را مى‌کشند همانند روزهایى که پیشینیانشان منتظرش بودند؟ بگو: انتظار بکشید، که من نیز با شما منتظرم.
آنگاه پیامبرانمان و کسانى را که ایمان آورده‌اند مى‌رهانیم. زیرا بر ما فریضه است که مؤمنان را برهانیم.
بگو: اى مردم، اگر شما در دین من تردید دارید، من چیزهایى را که به جاى الله مى‌پرستید نمى‌پرستم. من الله را مى‌پرستم که شما را مى‌میراند و مأمور شده‌ام که از مؤمنان باشم.
و به دین حنیف روى آور و از مشرکان مباش.
به جاى الله، خدایانى را که نه به تو سود مى‌رسانند و نه زیان، مخوان. اگر چنین کنى، از ستمکاران خواهى بود.
و اگر خدا به تو زیانى برساند، جز او کس دفع آن نتواند کرد. و اگر براى تو خیرى بخواهد، هیچ کس فضل او را باز نتواند داشت. فضل خود را به هر کس از بندگانش که بخواهد مى‌رساند و او آمرزنده و مهربان است.
بگو: اى مردم، پیام راستین از جانب پروردگارتان برایتان فرا رسید. پس هر کس که به راه راست هدایت یابد، هدایت به سود اوست. و هر که گمراه گردد، به زیان خویش به گمراهى افتاده است. و من عهده‌دار شما نیستم.
چیزى را که به تو وحى مى‌شود پیروى کن و صبر کن تا خدا داورى کند که او بهترین داوران است.
الف، لام، را. کتابى است با آیاتى استوار و روشن از جانب حکیمى آگاه.
که جز خداى یکتا را نپرستید، من از جانب او بیم‌دهنده شما و نیز مژده‌دهنده‌اى براى شما هستم.
و نیز از پروردگارتان آمرزش بخواهید و به درگاهش توبه کنید، تا شما را از رزقى نیکو -تا آنگاه که مقرر است- برخوردارى دهد. و هر شایسته انعامى را نعمت دهد. و اگر رویگردان شوید، بر شما از عذاب روز بزرگ بیمناکم.
بازگشتتان به خداست و او بر هر کارى تواناست.
آگاه باش که اینان صورت برمى گردانند تا راز دل خویش پنهان دارند، حال آنکه بدان هنگام که جامه‌هاى خود در سر مى‌کشند خدا آشکار و نهانشان را مى‌داند، زیرا او به راز دلها آگاه است.
هیچ جنبنده‌اى در روى زمین نیست، جز آنکه روزى او بر عهده خداست، و موضع و مکانش را مى‌داند، زیرا همه در کتاب مبین آمده است.
اوست که آسمانها و زمین را در شش روز آفرید و عرش او بر روى آب بود. تا بیازماید کدام یک از شما به عمل نیکوتر است. و اگر بگویى که بعد از مرگ زنده مى‌شوید، کافران گویند که این جز جادویى آشکار نیست.
و اگر چندگاهى عذابشان را به تأخیر بیفکنیم مى‌پرسند: چه چیز مانع آن شده است؟ آگاه باشید چون عذابشان فرا رسد، آن را باز نگردانند، و آنچه مسخره‌اش مى‌کردند آنان را در بر خواهد گرفت.
اگر به انسان رحمتى بچشانیم، آنگاه از او بازش گیریم، مأیوس مى‌شود و کفران مى‌ورزد.
و اگر پس از سختى و رنج، نعمت و آسایشى به او بچشانیم، مى‌گوید: ناگواریها از من دور شده است. و در این حال، شادمان است و فخر مى‌فروشد،
مگر کسانى که شکیبایى ورزیدند و کارهاى نیکو کردند، که آمرزش و مزد بزرگ از آن آنهاست.
مباد که برخى از چیزهایى را که بر تو وحى کرده‌ایم واگذارى و بدان دلتنگ باشى که مى‌گویند: چرا گنجى بر او افکنده نمى‌شود؟ و چرا فرشته‌اى همراه او نمى‌آید؟ جز این نیست که تو بیم‌دهنده‌اى بیش نیستى و خداست که کارساز هر چیزى است.
یا آنکه مى‌گویند که از خود برمى‌بافد و به دروغ به خدا نسبتش مى‌کند. بگو: اگر راست مى‌گویید، جز خدا هر که را که توانید به یارى بطلبید و ده سوره مانند آن به هم بربافته، بیاورید.
پس اگر شما را اجابت نکردند، بدانید که قرآن به علم خدا نازل شده و نیز هیچ خدایى جز او نیست. آیا تسلیم مى‌شوید؟
آنان که زندگى و زینت این دنیا را بخواهند، پس همه مزد کردارشان را در این جهان مى‌دهیم و در آن نقصانى نمى‌بینند.
اینان کسانى هستند که در آخرت جز آتش نصیبى ندارند و هر چه کرده‌اند ناچیز شود و هر چه به جاى آورده‌اند باطل است.
آیا آن کس که از جانب پروردگار خویش دلیلى روشن دارد و زبانش بدان گویاست و پیش از این کتاب موسى که خود پیشوا و رحمتى بوده است بدان شهادت داده، با آن کس که دلیلى ندارد برابر است؟ ایشان به آن کتاب روشن ایمان مى‌آورند. و هر گروه دیگرى که به او کافر شود، جایگاهش در آتش است. در آن شک مکن، که حق است و از جانب پروردگارت آمده است. ولى بیشتر مردم ایمان نمى‌آورند.
چه کس ستمکارتر از آن کسى است که به خدا دروغ مى‌بندد؟ اینان را به پروردگارشان عرضه خواهند داشت و شاهدان گواهى خواهند داد که اینانند که بر پروردگارشان دروغ مى‌بسته‌اند. هان، لعنت خدا بر ستمکاران باد؛
آنان که مردم را از راه خدا بازمى‌دارند و راه خدا را منحرف مى‌خواهند و به آخرت ایمان ندارند؛
اینان نمى‌توانند در روى زمین از خداى بگریزند و جز او هیچ یاورى ندارند، عذابشان مضاعف مى‌شود. نه توان شنیدن داشته‌اند و نه توان دیدن.
اینان به خویشتن زیان رسانیدند و آنچه را که به دروغ خدا مى‌خواندند از دست داده‌اند.
به ناچار در آخرت زیانکارترند.
کسانى که ایمان آورده‌اند و کارهاى شایسته کرده‌اند و در برابر پروردگارشان فروتنى نموده‌اند، اهل بهشتند و در آن جاویدانند.
مثل این دو گروه مثل کور و کر و بینا و شنواست. آیا این دو به مثل با هم برابرند؟ چرا پند نمى‌گیرید؟
و نوح را بر مردمش به پیامبرى فرستادیم. گفت: من براى شما بیم‌دهنده‌اى آشکارم،
که جز خداى یکتا را نپرستید. زیرا از عذاب روز سخت قیامت بر شما بیمناکم.
مهتران قومش که کافر بودند گفتند: ما تو را جز انسانى همانند خویش نمى‌بینیم. و نمى‌بینیم که جز اراذل قوم از تو متابعت کنند. و نمى‌بینیم که شما را بر ما فضیلتى باشد، بلکه پنداریم که دروغ مى‌گویید.
گفت: اى قوم من، چه مى‌گویید اگر از پروردگارم حجتى به همراه داشته باشم و او مرا رحمت خویش ارزانى کرده باشد و شما از دیدن آن ناتوان باشید. آیا در حالى که خود نمى‌خواهید، شما را به اکراه به قبول آن واداریم؟
اى قوم من، در برابر تبلیغ رسالت خویش مالى از شما نمى‌طلبم. مزد من تنها با خداست. آنهایى را که ایمان آورده‌اند از خود نمى‌رانم؛ آنان با پروردگار خویش دیدار خواهند کرد. ولى مى‌بینم که شما مردمى نادان هستید.
اى قوم من، اگر آنها را از خود برانم، چه کسى در قبال خدا مرا یارى خواهد کرد؟ آیا حقیقت را درنمى‌یابید؟
به شما نمى‌گویم که خزاین خدا در نزد من است. و علم غیب هم نمى‌دانم. و نمى‌گویم که فرشته هستم. و نمى‌گویم که خدا به آنان که شما به حقارت در آنها مى‌نگرید خیر خود را عطا نکند. خدا به آنچه در دلهاى آنهاست آگاه‌تر است. اگر چنین کنم، از ستمکاران خواهم بود.
گفتند: اى نوح، با ما جدال کردى و بسیار هم جدال کردى. اگر راست مى‌گویى، هر وعده‌اى که به ما داده‌اى بیاور.
گفت: خداست که اگر بخواهد آن وعده را آشکار مى‌کند و شما از آن نتوانید گریخت.
و اگر خدا خواسته باشد که گمراهتان سازد، اگر من بخواهم شما را اندرز دهم، اندرزم سود نخواهد کرد. اوست پروردگار شما و همه بدو باز مى‌گردید.
یا مى‌گویند که آن را به خدا دروغ بسته است. بگو: اگر آن را به خدا دروغ بسته باشم، گناهش بر من است و من از گناهى که مى‌کنید مبرا هستم.
و به نوح وحى رسید که از قوم تو جز آن گروه که ایمان آورده‌اند، دیگر ایمان نخواهند آورد. از کردار آنان اندوهگین مباش.
کشتى را زیر نظر و الهام ما بساز و در باره این ستمکاران با من سخن مگوى، که همه غرقه‌اند.
نوح کشتى مى‌ساخت و هر بار که مهتران قومش بر او مى‌گذشتند مسخره‌اش مى‌کردند. مى‌گفت: اگر شما ما را مسخره مى‌کنید، زودا که ما هم همانند شما مسخره‌تان خواهیم کرد.
به زودى خواهید دانست که عذاب بر که رسد و خوارش سازد و عذاب جاوید بر که فرود آید.
چون فرمان ما فراز آمد و تنور جوشید، گفتیم: از هر نر و ماده دو تا و نیز خاندان خود را در کشتى بنشان -مگر آن کس را که حکم در باره‌اش از پیش صادر شده باشد- و نیز آنهایى را که به تو ایمان آورده‌اند. و جز اندکى به او ایمان نیاورده بودند.
گفت: بر آن سوار شوید، که به نام خدا به راه افتد و به نام خدا بایستد. زیرا پروردگار من، آمرزنده و مهربان است.
کشتى آنان را در میان امواجى چون کوه مى‌برد. نوح پسرش را که در گوشه‌اى ایستاده بود ندا داد: اى پسر، با ما سوار شو و با کافران مباش.
گفت: من بر سر کوهى که مرا از آب نگه دارد، جا خواهم گرفت. گفت: امروز هیچ نگهدارنده‌اى از فرمان خدا نیست مگر کسى را که بر او رحم آورد. ناگهان موج میان آن دو حایل گشت و او از غرق‌شدگان بود.
و گفته شد: اى زمین آب خود فروبر و اى آسمان بازایست. آب فروشد و کار به پایان آمد و کشتى بر کوه جودى قرار گرفت و ندا آمد که اى لعنت باد بر مردم ستمکاره.
نوح پروردگارش را ندا داد: اى پروردگار من، پسرم از خاندان من بود و وعده تو حق است و نیرومندترین حکم‌کنندگان تو هستى.
گفت: اى نوح، او از خاندان تو نیست، او عملى است ناصالح. از سر ناآگاهى از من چیزى مخواه. برحذر مى‌دارم تو را که از مردم نادان باشى.
گفت: اى پروردگار من، پناه مى‌برم به تو اگر از سر ناآگاهى چیزى بخواهم، و اگر مرا نیامرزى و به من رحمت نیاورى از زیان‌کردگان خواهم بود.
گفته شد: اى نوح، به سلامت و برکاتى که بر تو و آنها که همراه تواند ارزانى داشته‌ایم، فرود آى. و امتهایى هستند که آنها را برخوردار مى‌سازیم، آنگاه دستخوش عذاب دردآور ما مى‌شوند.
اینها از خبرهاى غیب است که بر تو وحى مى‌کنیم. پیش از این نه تو آنها را مى‌دانستى و نه قوم تو. پس صبر کن، زیرا عاقبت نیک از آن پرهیزگاران است.
و بر قوم عاد برادرشان هود را فرستادیم. گفت: اى قوم من، خداى یکتا را بپرستید، شما را هیچ خدایى جز او نیست و شما دروغ‌سازانى بیش نیستید.
اى قوم من، در برابر رسالتم از شما مزدى نمى‌طلبم. مزد من تنها با آن کسى است که مرا آفریده است. چرا از روى خرد نمى‌اندیشید؟
و اى قوم من، از پروردگارتان آمرزش بخواهید، آنگاه بر آستان او توبه کنید تا باران را پى در پى بر شما فروریزد و بر نیرویتان بیفزاید. و چون گنهکاران رخ برمتابید.
گفتند: اى هود، تو براى ما دلیل روشنى نیاورده‌اى و ما به گفتار تو خدایان خویش را ترک نمى‌کنیم و به تو ایمان نمى‌آوریم.
جز این نگوییم که بعضى از خدایان ما به تو آزارى رسانده‌اند. گفت: خدا را گواه مى‌گیرم و شما نیز گواه باشید که من از آنچه جز خداى یکتا به شرک مى‌پرستید بیزارم.
همگى به حیله‌گرى بر ضد من برخیزید و مرا مهلت مدهید.
من بر خداى یکتا که پروردگار من و پروردگار شماست توکل کردم. هیچ جنبنده‌اى نیست مگر آنکه زمام اختیارش را او گرفته است. هر آینه پروردگار من بر صراط مستقیم است.
اگر هم رویگردان شوید، من رسالت خویش را به شما رسانیدم و پروردگار من مردم دیگرى را جانشین شما خواهد ساخت و هیچ به او زیانى نمى‌رسانید. زیرا پروردگار من، نگهبان همه چیزهاست.
چون فرمان ما دررسید، به بخشایش خویش هود و کسانى را که به او ایمان آورده بودند نجات دادیم و آنها را از عذاب سخت رهانیدیم.
اینان قوم عاد بودند که آیات پروردگارشان را انکار کردند و پیامبرانش را نافرمانى کردند و به فرمان هر جبار کینه‌توزى گردن نهادند.
و در این دنیا و در روز قیامت گرفتار لعنت شدند. آگاه باشید که قوم عاد به پروردگارشان کافر شدند که لعنت باد بر عاد، قوم هود.
و بر قوم ثمود برادرشان صالح را فرستادیم. گفت: اى قوم من، خداى یکتا را بپرستید. شما را جز او خدایى نیست. اوست که شما را از زمین پدید آورده است و خواست که آبادانش دارید. پس آمرزش خواهید و به درگاهش توبه کنید. هر آینه پروردگار من نزدیک است و دعاها را اجابت مى‌کند.
گفتند: اى صالح، پیش از این به تو امید مى‌داشتیم. آیا ما را از پرستش آنچه پدرانمان مى‌پرستیدند بازمى‌دارى؟ ما از آنچه ما را بدان مى‌خوانى در شکیم.
گفت: اى قوم من، چه گویید اگر از پروردگارم حجتى به همراه داشته باشم و او مرا رحمت خویش ارزانى کرده باشد، چه کسى مرا یارى مى‌کند اگر از فرمانش سرپیچى کنم؟ اگر از شما فرمان برم جز به زیان من نخواهید افزود.
اى قوم من، این ماده‌شتر خداوند است و نشانه‌اى است براى شما. بگذاریدش تا در زمین خدا بچرد و به بدى میازاریدش که به زودى عذاب شما را فروگیرد.
پس ماده‌شتر را پى کردند. گفت: سه روز در خانه‌هاى خود از زندگى برخوردار شوید و این وعده‌اى است عارى از دروغ.
چون امر ما فرا رسید، صالح را با کسانى که به او ایمان آورده بودند به رحمت خویش از خوارى آن روز نجات بخشیدیم. زیرا پروردگار تو توانا و پیروزمند است.
و ستمکاران را صیحه‌اى فروگرفت و در خانه‌هاى خود بر جاى مردند.
چنان که گویى هرگز در آن دیار نبوده‌اند. آگاه باشید که قوم ثمود به پروردگارشان کافر شدند، هان بر قوم ثمود لعنت باد.
به تحقیق رسولان ما براى ابراهیم مژده آوردند. گفتند: سلام. گفت: سلام. و لحظه‌اى بعد گوساله‌اى بریان حاضر آورد.
و چون دید که بدان دست نمى‌یازند، آنان را ناخوش داشت و در دل از آنها بیمناک شد. گفتند: مترس، ما بر قوم لوط فرستاده شده‌ایم.
زنش که ایستاده بود، خندید. او را به اسحاق بشارت دادیم و پس از اسحاق به یعقوب.
زن گفت: واى بر من، آیا در این پیرزالى مى‌زایم و این شوهر من نیز پیر است؟ این چیز عجیبى است.
گفتند: آیا از فرمان خدا تعجب مى‌کنى؟ رحمت و برکات خدا بر شما اهل این خانه ارزانى باد. او ستودنى و بزرگوار است.
چون وحشت از ابراهیم برفت و او را نوید آمد، با ما در باره قوم لوط به مجادله برخاست.
ابراهیم بردبار است و رئوف است و فرمانبردار است.
اى ابراهیم، از این سخن اعراض کن. فرمان پروردگارت فراز آمده است و بر آنها عذابى که هیچ برگشتى ندارد فرود خواهد آمد.
چون رسولان ما نزد لوط آمدند، لوط اندوهگین و دلتنگ شد و گفت: امروز روز سختى است.
و قومش شتابان نزد او آمدند و آنان پیش از این مرتکب کارهاى زشت مى‌شدند. لوط گفت: اى قوم من، اینها دختران من هستند. براى شما پاکیزه‌ترند. از خدا بترسید و مرا در برابر مهمانانم خجل مکنید. آیامرد خردمندى در میان شما نیست؟
گفتند: تو خود مى‌دانى که ما را به دختران تو نیازى نیست و نیز مى‌دانى که چه مى‌خواهیم.
لوط گفت: کاش در برابر شما قدرتى مى‌داشتم، یا مى‌توانستم به تکیه‌گاهى استوار پناه ببرم.
گفتند: اى لوط، ما رسولان پروردگار تو هستیم. اینان، هرگز به تو دست نخواهند یافت. چون پاسى از شب بگذرد، خاندان خویش را بیرون ببر. و هیچ یک از شما روى برنگرداند جز زنت که به او نیز آنچه به آنها رسد خواهد رسید. وعده آنها صبحگاه است. آیا صبح نزدیک نیست؟
چون فرمان ما فرازآمد، آنجا را زیروزبر کردیم و بر آن شهر بارانى از سنگهایى از سجیل، پى‌درپى، فرو باریدیم،
که بر آنها نشان پروردگارت بود و چنین عذابى از ستمکاران دور نیست.
و بر مدین برادرشان شعیب را فرستادیم. گفت: اى قوم من، خداى یکتا را بپرستید؛ شما را هیچ خدایى جز او نیست. و در پیمانه و ترازو نقصان مکنید. اینک شما را در نعمت مى‌بینم. و از روزى که عذابش شما را فروگیرد بیمناکم.
اى قوم من، پیمانه و ترازو را از روى عدل، کامل ادا کنید و به مردم چیزهایشان را کم مدهید و چون تبه‌کاران در زمین فساد مکنید.
اگر ایمان آورده‌اید، آنچه خدا باقى مى‌گذارد برایتان بهتر است. و من نگهبان شما نیستم.
گفتند: اى شعیب، آیا نمازت به تو فرمان مى‌دهد که ما آنچه را پدرانمان مى‌پرستیدند ترک گوییم، یا در اموال خود آنچنان که خود مى‌خواهیم تصرف نکنیم؟ به راستى تو مردى بردبار و خردمند هستى.
گفت: اى قوم من، چه مى‌گویید اگر با من از جانب پروردگارم حجتى باشد و او مرا رزقى نیکو عطا کرده باشد؟ اگر شما را نهى مى‌کنم براى آن نیست که خود سودى ببرم. تا آنجا که بتوانم قصدى جز به صلاح‌آوردنتان ندارم. توفیق من تنها با خداست. به او توکل کرده‌ام و به درگاه او روى مى‌آورم.
اى قوم من، مخالفت با من شما را به کارى وا ندارد تا آنچه بر قوم نوح یا قوم هود یا قوم صالح یا در همین نزدیکى به قوم لوط رسید، به شما نیز برسد.
از پروردگارتان آمرزش بخواهید. به درگاهش توبه کنید، که پروردگار من مهربان و دوست‌دارنده است.
گفتند: اى شعیب، بسیارى از چیزهایى را که مى‌گویى نمى‌فهمیم، تو را در میان خود ناتوان مى‌بینیم، اگر به خاطر قبیله‌ات نبود، سنگسارت مى‌کردیم و تو بر ما پیروزى نیابى.
گفت: اى قوم من، آیا قبیله من در نزد شما از خدا پیروزمندتر است؟ آیا خدا را پس پشت خویش افکندید؟ و حال آنکه پروردگار من به هر کارى که مى‌کنید احاطه دارد.
اى قوم من، شما همچنان که هستید به کار خویش مشغول باشید و من هم به کار خویش مشغول مى‌شوم. به زودى خواهید دانست که آن عذاب خوارکننده بر چه کسى فرود مى‌آید و چه کسى دروغگوست. منتظر بمانید، من نیز با شما منتظر مى‌مانم.
چون امر ما فرازآمد، شعیب و کسانى را که به او ایمان آورده بودند به رحمت خویش رهانیدیم. و ستمکاران را صیحه‌اى فرو گرفت و در خانه‌هاى خویش بر جاى مردند؛
چنان که گویى هرگز در آن دیار نبوده‌اند. هان لعنت بر مردم مدین باد، همچنان که لعنت بر قوم ثمود.
و ما موسى را همراه با آیات و حجت آشکار خویش فرستادیم؛
به نزد فرعون و مهتران قومش. اما آنان پیرو فرمان فرعون شدند. و فرمان فرعون به راه صواب راه نمى‌نمود.
در روز قیامت پیشاپیش قوم خود بیاید و همه را به آتش درآورد که واردشدن را بد جایگاهى است.
لعنت اینجهانى و لعنت روز قیامت را از پى دارند و چه بد عطایى به آنان داده شده است.
اینها اخبار قریه‌هایى است که براى تو حکایت مى‌کنیم؛ قریه‌هایى که بعضى هنوز برپایند و بعضى ویران.
ما به آنها ستم نکردیم بلکه خود به خود ستم مى‌کردند. و چون امر پروردگار تو فراز آمد، خدایانى که به جاى خداى یکتا مى‌پرستیدند هیچ به کارشان نیامدند و جز زیانکارى چیزى بر آنان نیفزودند.
اینچنین بود مؤاخذه پروردگار تو وقتى که بخواهد قریه‌اى ستمکار را به مؤاخذه کشد. مؤاخذه او عذابى سخت دردآور است.
در اینها براى کسانى که از عذاب آخرت بیمناکند عبرتى است، در آن روز که مردم گرد آورده شوند و آن روز که مردم را در آن حاضر آورند.
و جز تا اندک مدتى به تأخیرش نمى‌اندازیم.
روزى که چون بیاید هیچ کس جز به فرمان او سخن نگوید و مردمان بعضى بدبخت باشند و بعضى نیکبخت.
اما بدبختان در آتشند و مردمان را در آنجا ناله‌اى زار و خروشى سخت بود.
و تا آسمانها و زمین باقى هستند در آنجا جاودانه بمانند؛ مگر آنچه پروردگارت بخواهد، زیرا پروردگار تو هر چه خواهد همان کند.
اما نیکبختان تا آسمانها و زمین باقى هستند در بهشت جاویدان بمانند؛ مگر آنچه پروردگارت بخواهد. عطاى او هیچ منقطع نمى‌شود.
از آنچه اینان مى‌پرستند به تردید مباش. جز بدان گونه که پدرانشان پیش از این مى‌پرستیدند، نمى‌پرستند. ما نصیب آنان را بى هیچ کم و کاست ادا خواهیم کرد.
به موسى کتاب دادیم. در آن کتاب اختلاف شد. اگر نه حکمى بود که از پیش از جانب پروردگارت صادر شده بود، میانشان داورى شده بود؛ که ایشان در آن کتاب سخت در تردیدند.
و پروردگار تو پاداش اعمال همه را به تمامى خواهد داد و خدا به کارهایى که مى‌کنند آگاه است.
همراه با آنان که با تو رو به خدا کرده‌اند، همچنان که مأمور شده‌اى ثابت‌قدم باش. و طغیان مکنید که او به هر کارى که مى‌کنید بیناست.
به ستمکاران میل مکنید، که آتش بسوزاندتان. شما را جز خدا هیچ دوستى نیست و کس یاریتان نکند.
نماز بگزار در آغاز و انجام روز و ساعاتى از شب. زیرا نیکیها، بدیها را از میان مى‌برند. این اندرزى است براى اندرزپذیران.
صبر کن، زیرا خداوند مزد نیکوکاران را تباه نمى‌سازد.
چرا در میان مردمانى که پیش از شما بودند -جز اندکى که از آن میان نجاتشان دادیم- خردمندانى نبودند تا مردمان را از فسادکردن در زمین باز دارند؟ ظالمان از پى آسودگى و لذات دنیوى رفتند و گنهکار بودند.
پروردگار تو هیچ قریه‌اى را که مردمش نیکوکار باشند به ستم هلاک نخواهد ساخت.
و اگر پروردگار تو خواسته بود، همه مردم را یک امت کرده بود، ولى همواره گونه‌گون خواهند بود؛
مگر آنهایى که پروردگارت بر آنها رحمت آورده و آنها را براى همین بیافریده است. و سخن پروردگار تو بر این مقرر شده که: جهنم را از همه جن و انس انباشته مى‌کنم.
هر خبرى از اخبار پیامبران را برایت حکایت مى‌کنیم تا تو را قویدل گردانیم. و در این کتاب بر تو سخن حق، و براى مؤمنان موعظه و اندرز نازل شده است.
به کسانى که ایمان نمى‌آورند بگو: شما به هرسان که خواهید عمل کنید، ما نیز عمل مى‌کنیم.
شما انتظار بکشید ما نیز منتظر مى‌مانیم.
و از آن خداست نهان آسمانها و زمین و به او بازگردانده مى‌شود همه کارها. او را بپرست و بر او توکل کن که پروردگارت از آنچه به جاى مى‌آورید غافل نیست.
الف، لام، را. اینهاست آیات کتاب روشنگر.
ما قرآنى عربى نازلش کرده‌ایم، باشد که شما دریابید.
با این قرآن که به تو وحى کرده‌ایم، بهترین داستان را برایت حکایت مى‌کنیم، که تو از این پیش از بى‌خبران بوده‌اى.
آنگاه که یوسف به پدر خود گفت: اى پدر، من در خواب یازده ستاره و خورشید و ماه دیدم، دیدم که سجده‌ام مى‌کنند،
گفت: اى پسر کوچکم، خوابت را براى برادرانت حکایت مکن، که تو را حیله‌اى مى‌اندیشند. زیرا شیطان آدمیان را دشمنى آشکار است.
و بدین سان پروردگارت تو را برمى‌گزیند و تعبیر خواب مى‌آموزد و همچنان که نعمت خود را پیش از این بر پدران تو ابراهیم و اسحاق تمام کرده بود بر تو و خاندان یعقوب هم تمام مى‌کند، که پروردگارت دانا و حکیم است.
در داستان یوسف و برادرانش براى آنان که از آن پرسیده‌اند عبرتهاست.
آنگاه که گفتند: یوسف و برادرش نزد پدرمان محبوب‌تر از ما هستند، حال آنکه ما خود گروهى نیرومندیم. پدرمان در گمراهى آشکارى است.
یوسف را بکشید، یا در سرزمینى دیگرش بیندازید تا پدر خاص شما گردد و از آن پس مردمى شایسته به شمار آیید.
یکى از ایشان گفت: اگر مى‌خواهید کارى کنید، یوسف را مکشید؛ در عمق تاریک چاهش بیفکنید تا کاروانى او را برگیرد.
گفتند: اى پدر، چیست که ما را بر یوسف امین نمى‌شمارى، حال آنکه ما خیرخواه او هستیم؟
فردا او را با ما بفرست تا بگردد و بازى کند و ما نگهدارش هستیم.
گفت: اگر او را ببرید، غمگین مى‌شوم و مى‌ترسم که از او غافل شوید و گرگ او را بخورد.
گفتند: با این گروه نیرومند که ما هستیم اگر گرگ او را بخورد، از زیانکاران خواهیم بود.
چون او را بردند و هماهنگ شدند که در عمق تاریک چاهش بیفکنند، به او وحى کردیم که ایشان را از این کارشان آگاه خواهى ساخت و خود ندانند.
شب‌هنگام، گریان نزد پدرشان بازآمدند.
گفتند: اى پدر، ما به اسب‌تاختن رفته بودیم و یوسف را نزد کالاى خود گذاشته بودیم، گرگ او را خورد. و هر چند هم که راست بگوییم تو سخن ما را باور ندارى.
جامه‌اش را که به خون دروغین آغشته بود آوردند. گفت: نفس شما، کارى را در نظرتان بیاراسته است. اکنون براى من صبر جمیل بهتر است و خداست که در این باره از او یارى باید خواست.
کاروانى آمد. آب‌آورشان را فرستادند. دلو فرو کرد. گفت: مژدگانى، این پسرى است. او را چون متاعى پنهان ساختند و خدا به کارى که مى‌کردند آگاه بود.
او را به بهاى اندک، به چند درهم فروختند، که هیچ رغبتى به او نداشتند.
کسى از مردم مصر که او را خریده بود به زنش گفت: تا در اینجاست گرامیش بدار، شاید به ما سودى برساند، یا او را به فرزندى بپذیریم. و بدین سان یوسف را در زمین مکانت دادیم تا به او تعبیر خواب آموزیم. و خدا بر کار خویش غالب است، ولى بیشتر مردم نمى‌دانند.
و چون بالیدن یافت، حکمت و دانشش ارزانى داشتیم و نیکوکاران را بدین سان پاداش مى‌دهیم.
و آن زن که یوسف در خانه‌اش بود، در پى کامجویى از او مى‌بود. و درها را بست و گفت: بشتاب. گفت: پناه مى‌برم به خدا. او پروراننده من است و مرا منزلتى نیکو داده و ستمکاران رستگار نمى‌شوند.
آن زن آهنگ او کرد. و اگر نه برهان پروردگارش را دیده بود، او نیز آهنگ آن زن مى‌کرد. چنین کردیم تا بدى و زشتکارى را از وى بازگردانیم. زیرا او از بندگان پاکدل ما بود.
هر دو به جانب در دویدند و زن جامه او را از پس بدرید. و شوى آن زن را نزدیک در دیدند. زن گفت: جزاى کسى که با زن تو قصد بدى داشته باشد چیست، جز اینکه به زندان افتد یا به عذابى دردآور گرفتار آید؟
یوسف گفت: او در پى کامجویى از من بود و مرا به خود خواند. و یکى از کسان زن گواهى داد که اگر جامه‌اش از پیش دریده است زن راست مى‌گوید و او دروغگوست.
و اگر جامه‌اش از پس دریده است، زن دروغ مى‌گوید و او راستگوست.
چون دید جامه‌اش از پس دریده است، گفت: این از مکر شما زنان است، که مکر شما زنان مکرى بزرگ است.
اى یوسف، زبان خویش نگه دار، و اى زن، از گناه خود آمرزش بخواه که تو از خطا کارانى.
زنان شهر گفتند: زن عزیز در پى کامجویى از غلام خود شده است و شیفته او گشته است. ما وى را در گمراهى آشکارا مى‌بینیم.
چون افسونشان را شنید، نزدشان کس فرستاد و براى هر یک تا تکیه دهد متکایى ترتیب داد و به هر یک کاردى داد، و گفت: بیرون آى تا تو را بنگرند. چون او را دیدند، بزرگش شمردند و دست خویش ببریدند و گفتند: معاذ الله، این آدمى نیست، این جز فرشته‌اى بزرگوار نیست.
گفت: این همان است که مرا در باب او ملامت مى‌کردید. من در پى کامجویى از او بودم و او خویشتن نگه داشت. اگر آنچه فرمانش مى‌دهم نکند، به زندان خواهد افتاد و خوار خواهد شد.
گفت: اى پروردگار من، براى من زندان دوست داشتنى‌تر است از آنچه مرا بدان مى‌خوانند؛ و اگر مکر این زنان را از من نگردانى، به آنها میل مى‌کنم و در شمار نادانان درمى‌آیم.
پروردگارش دعایش را اجابت کرد و مکر زنان از او دور کرد. زیرا خدا شنوا و داناست.
پس با آن نشانها که دیده بودند، تصمیم کردند که چندى به زندانش بیفکنند.
دو جوان نیز با او به زندان افتادند. یکى از آن دو گفت: در خواب، خود را دیدم که انگور مى‌فشارم. دیگرى گفت: خود را دیدم که نان بر سر نهاده مى‌برم و پرندگان از آن مى‌خورند. ما را از تعبیر آن آگاه کن، که از نیکوکارانت مى‌بینیم.
گفت: طعام روزانه شما هنوز نیامده باشد که پیش از آن شما را از تعبیر آن خوابها چنان که پروردگارم به من آموخته است خبر مى‌دهم. من کیش مردمى را که به خداى یکتا ایمان ندارند و به روز قیامت کافرند، ترک کرده‌ام.
من پیرو کیش پدرانم ابراهیم و اسحاق و یعقوب هستم و ما را نسزد که هیچ چیز را شریک خدا قرار دهیم. این فضیلتى است که خدا بر ما و بر مردم دیگر ارزانى داشته است ولى بیشتر مردم ناسپاسند.
اى دو زندانى، آیا خدایان متعدد بهتر است یا الله آن خداوند یکتاى غالب بر همگان؟
نمى‌پرستید سواى خداى یکتا، مگر بتانى را که خود و پدرانتان آنها را به نامهایى خوانده‌اید و خدا حجتى بر اثبات آنها نازل نکرده است. حکم جز حکم خدا نیست. فرمان داده است که جز او را نپرستید. این است دین راست و استوار، ولى بیشتر مردم نمى‌دانند.
اى دو زندانى، اما یکى از شما براى مولاى خویش شراب ریزد، اما دیگرى را بر دار کنند و پرندگان سر او بخورند. کارى که در باره آن نظر مى‌خواستید به پایان آمده است.
به یکى از آن دو که مى‌دانست رها مى‌شود، گفت: مرا نزد مولاى خود یاد کن. اما شیطان از خاطرش زدود که پیش مولایش از او یاد کند، و چند سال در زندان بماند.
پادشاه گفت: در خواب هفت گاو فربه را دیده‌ام که آنها را هفت گاو لاغر مى‌خورند و هفت خوشه سبز دیدم و هفت خوشه خشک. اى خاصگان من، خواب مرا تعبیر کنید، اگر تعبیر خواب مى‌دانید.
گفتند: اینها خوابهاى آشفته است و ما را به تعبیر این خوابها آگاهى نیست.
یکى از آن دو که رها شده بود و پس از مدتى به یادش آمده بود، گفت: من شما را از تعبیر آن آگاه مى‌کنم. مرا نزد او بفرستید.
اى یوسف، اى مرد راستگوى، براى ما تعبیر کن که هفت گاو فربه را هفت گاو لاغر مى‌خورند، و هفت خوشه سبز و هفت خوشه خشک. باشد که من نزد مردم بازگردم و آنان آگاه گردند.
گفت: هفت سال پى در پى بکارید و هر چه مى‌دروید، جز اندکى که مى‌خورید، با خوشه انبار کنید.
از آن پس هفت سال سخت مى‌آید، و در آن هفت سال آنچه برایشان اندوخته‌اید بخورند مگر اندکى که نگه مى‌دارید.
پس از آن سالى آید که مردمان را باران دهند و در آن سال افشردنیها را مى‌فشرند.
پادشاه گفت: نزد منش بیاورید. چون فرستاده نزد او آمد، یوسف گفت: نزد مولایت بازگرد و بپرس حکایت آن زنان که دستهاى خود را بریدند چه بود؟ که پروردگار من به مکرشان آگاه است.
گفت: اى زنان، آنگاه که خواستار تن یوسف مى‌بودید، حکایت شما چه بود؟ گفتند: پناه بر خدا. او را هیچ گناهکار نمى‌دانیم. زن عزیز گفت: اکنون حق آشکار شد. من در پى کامجویى از او مى‌بودم و او در زمره راستگویان است.
چنین شد تا بداند که من در غیبتش به او خیانت نکرده‌ام و خدا حیله خائنان را به هدف نمى‌رساند.
من خویشتن را بى‌گناه نمى‌دانم، زیرا نفس، آدمى را به بدى فرمان مى‌دهد. مگر پروردگار من ببخشاید، زیرا پروردگار من آمرزنده و مهربان است.
پادشاه گفت: او را نزد من بیاورید تا همنشین خاص خود گردانم. و چون با او سخن گفت، گفت: تو از امروز نزد ما صاحب‌مکانت و امین هستى.
گفت: مرا بر خزاین این سرزمین بگمار که من نگهبانى دانایم.
اینچنین یوسف را در آن سرزمین مکانت دادیم. هر جا که مى‌خواست جاى مى‌گرفت. رحمت خود را به هر کس که بخواهیم ارزانى مى‌داریم و پاداش نیکوکاران را ضایع نمى‌کنیم.
و هر آینه پاداش آنجهانى براى کسانى که ایمان آورده‌اند و پرهیزگارى مى‌کنند، بهتر است.
برادران یوسف آمدند و بر او داخل شدند، آنها را شناخت و آنها نشناختندش.
چون بارهایشان را مهیا ساخت، گفت: برادر پدریتان را نیز نزد من بیاورید، آیا نمى‌بینید که پیمانه را کامل ادا مى‌کنم و بهترین میزبانم؟
اگر او را نزد من نیاورید، پیمانه‌اى نزد من نخواهید داشت و به من نزدیک مشوید.
گفتند: ما او را به اصرار از پدر خواهیم خواست و این کار را خواهیم کرد.
و به مردان خود گفت: سرمایه‌شان را در بارهایشان بنهید، باشد که چون نزد کسانشان بازگردند و آن را بیابند، بازآیند.
چون نزد پدر بازگشتند، گفتند: اى پدر، پیمانه از ما برگرفته‌اند. برادرمان را با ما بفرست تا پیمانه بازگیریم. ما نگهدار او هستیم.
گفت: آیا او را به شما بسپارم، همچنان که برادرش را پیش از این به شما سپردم؟ خدا بهترین نگهدار است و اوست مهربان‌ترین مهربانان.
چون بار خود گشودند، دیدند که سرمایه‌شان را پس داده‌اند. گفتند: اى پدر، در طلب چه هستیم؟ این سرمایه ماست که به ما پس داده‌اند. براى کسان خود غله بیاوریم و برادرمان را حفظ کنیم و بار شترى افزون گیریم، که آنچه داریم اندک است.
گفت: هرگز او را با شما نمى‌فرستم، تا با من به نام خدا پیمانى ببندید که نزد منش بازمى‌آورید. مگر آنکه همه گرفتار شوید. چون با او عهد کردند، گفت: خدا بر آنچه مى‌گوییم گواه است.
گفت: اى پسران من، از یک دروازه داخل مشوید؛ از دروازه‌هاى مختلف داخل شوید. و من قضاى خدا را از سر شما دفع نتوانم کرد و هیچ فرمانى جز فرمان خدا نیست. بر او توکل کردم و توکل‌کنندگان بر او توکل کنند.
چون از جایى که پدر فرمان داده بود داخل شدند، این کار در برابر اراده خدا سودشان نبخشید. تنها نیازى در ضمیر یعقوب بود که آن را آشکار ساخت، زیرا او را علمى بود که خود به او آموخته بودیم ولى بیشتر مردم نمى‌دانند.
چون بر یوسف داخل شدند، برادرش را نزد خود جاى داد. گفت: من برادر تو هستم. از کارى که اینان کرده‌اند اندوهگین مباش.
چون بارهایشان را مهیا کرد، جام را در بار برادر نهاد. آنگاه منادى ندا داد: اى کاروانیان، شما دزدانید.
کاروانیان نزد آنها بازگشتند و گفتند: چه گم کرده‌اید؟
گفتند: جام پادشاه را. و هر که بیاوردش او را بار شترى است و من ضمانت مى‌کنم.
گفتند: خدا را، شما خود مى‌دانید که ما فسادکردن را در این سرزمین نیامده‌ایم و دزد نبوده‌ایم.
گفتند: اگر دروغ گفته باشید جزاى دزد چیست؟
گفتند: جزایش همان کسى است که در بار او یافته شود. پس او خود جزاى عمل خود است و ما گنهکاران را چنین جزا دهیم.
پیش از بار برادر به بار آنها پرداخت، آنگاه از بار برادرش بیرونش آورد. حیله‌اى این سان به یوسف آموختیم. در آیین آن پادشاه، گرفتن برادر حق او نبود، چیزى بود که خدا مى‌خواست. هر کس را که بخواهیم به درجاتى بالا مى‌بریم و فراز هر دانایى داناترى است.
گفتند: اگر او دزدى کرده، برادرش نیز پیش از این دزدى کرده بود. یوسف جواب آن سخن در دل پنهان داشت و هیچ اظهار نکرد و گفت: شما در وضعى بدتر هستید و خدا به بهتانى که مى‌زنید آگاه‌تر است.
گفتند: اى عزیز، او را پدرى است سالخورده. یکى از ما را به جاى او بگیر، که از نیکوکارانت مى‌بینیم.
گفت: معاذالله که جز آن کس را که کالاى خویش نزد او یافته‌ایم بگیریم. اگر چنین کنیم از ستمکاران خواهیم بود.
چون از او نومید شدند، مشاورت را به کنارى رفتند و بزرگ ترینشان گفت: آیا نمى‌دانید که پدرتان از شما به نام خدا پیمان گرفته و پیش از این نیز در حق یوسف تقصیر کرده‌اید؟ من از این سرزمین بیرون نمى‌آیم تا پدر مرا رخصت دهد، یا خدا درباره من داورى کند، که او بهترین داوران است.
نزد پدر باز گردید و بگویید: اى پدر، پسرت دزدى کرد و ما جز به آنچه مى‌دانستیم شهادت ندادیم و از غیب نیز آگاه نیستیم.
از شهرى که در آن بوده‌ایم و از کاروانى که همراهش آمده‌ایم بپرس، که ما راست مى‌گوییم.
گفت: نه، نفس شما کارى را در نظرتان بیاراست و مرا صبر جمیل بهتر است. شاید خدا همه را به من بازگرداند که او دانا و حکیم است.
روى خود از آنها بگردانید و گفت: اى اندوها بر یوسف. و چشمانش از غم سپیدى گرفت و همچنان اندوه خود فرو مى‌خورد.
گفتند: به خدا سوگند پیوسته یوسف را یاد مى‌کنى تا بیمار گردى یا بمیرى.
گفت: جز این نیست که شرح اندوه خویش تنها با خدا مى‌گویم. زیرا آنچه من از خدا مى‌دانم شما نمى‌دانید.
اى پسران من، بروید و یوسف و برادرش را بجویید و از رحمت خدا مأیوس مشوید، زیرا تنها کافران از رحمت خدا مأیوس مى‌شوند.
چون بر یوسف داخل شدند، گفتند: اى عزیز، ما و کسانمان به گرسنگى افتاده‌ایم و با سرمایه‌اى اندک آمده‌ایم؛ پیمانه ما را تمام ادا کن و بر ما صدقه بده، زیرا خدا صدقه‌دهندگان را دوست دارد.
گفت: مى‌دانید که از روى نادانى با یوسف و برادرش چه کردید؟
گفتند: آیا به حقیقت تو یوسفى؟ گفت: من یوسفم، و این برادر من است و خدا به ما نعمت داد. زیرا هر کس که پرهیزگارى کند و شکیبایى ورزد، خدا مزدش را تباه نمى‌سازد.
گفتند: به خدا سوگند که خدا تو را بر ما فضیلت داد و ما خطاکار بودیم.
گفت: امروز شما را سرزنش نباید کرد؛ خدا شما را مى‌بخشاید که او مهربان‌ترین مهربانان است.
این جامه مرا ببرید و بر روى پدرم اندازید تا بینا گردد. و همه کسان خود را نزد من بیاورید.
چون کاروان به راه افتاد، پدرشان گفت: اگر مرا دیوانه نخوانید بوى یوسف مى‌شنوم.
گفتند: به خدا سوگند که تو در همان ضلالت دیرینه خویش هستى.
چون مژده‌دهنده آمد و جامه بر روى او انداخت، بینا گشت. گفت: آیا نگفتمتان که آنچه من از خدا مى‌دانم شما نمى‌دانید؟
گفتند: اى پدر براى گناهان ما آمرزش بخواه که ما خطاکار بوده‌ایم.
گفت: از پروردگارم براى شما آمرزش خواهم خواست، او آمرزنده و مهربان است.
چون بر یوسف داخل شدند، پدر و مادر را به آغوش کشید و گفت: به مصر درآیید که اگر خدا بخواهد در امان خواهید بود.
پدر و مادر را بر تخت فرا برد و همه در برابر او به سجده درآمدند. گفت: اى پدر، این است تعبیر آن خواب من که اینک پروردگارم آن را تحقق بخشیده است. و چقدر به من نیکى کرده است آنگاه که مرا از زندان برهانید و پس از آنکه شیطان میان من و برادرانم فساد کرده بود، شما را از بادیه به اینجا آورد. پروردگار من به هر چه اراده کند دقیق است، که او دانا و حکیم است.
اى پروردگار من، مرا فرمانروایى دادى و مرا علم تعبیر خواب آموختى. اى آفریننده آسمانها و زمین، تو در دنیا و آخرت کارساز منى. مرا مسلمان بمیران و قرین شایستگان ساز.
اینها خبرهاى غیب است که به تواش وحى مى‌کنیم. و آن هنگام که با یکدیگر گرد آمده بودند و مشورت مى‌کردند و حیلت مى‌ساختند، تو نزد آنها نبودى.
هر چند تو به ایمانشان حریص باشى، بیشتر مردم ایمان نمى‌آورند.
و تو در مقابل پیامبریت از آنها مزدى نمى‌طلبى و این کتاب جز اندرزى براى مردم جهان نیست.
چه بسیار نشانه‌هایى در آسمانها و زمین است که بر آن مى‌گذرند و از آن رخ برمى‌تابند.
و بیشترشان به خدا ایمان نیاورند بلکه همچنان مشرکند.
آیا پندارند که ایمنى یافته‌اند از اینکه عقوبتى عام از عذاب خدا آنها را فروگیرد یا قیامت به ناگاه فرا رسد، بى‌آنکه خبردار شوند؟
بگو: این راه من است. من و پیروانم، همگان را در عین بصیرت به سوى خدا مى‌خوانیم. منزه است خدا و من از مشرکان نیستم.
و ما پیش از تو به رسالت نفرستادیم مگر مردانى را از مردم قریه‌ها که به آنها وحى مى‌کردیم. آیا در روى زمین نمى‌گردند تا بنگرند که پایان کار پیشینیانشان چه بوده است؟ و سراى آخرت پرهیزگاران را بهتر است، چرا نمى‌اندیشید؟
چون پیامبران نومید شدند و چنان دانستند که آنها را تکذیب مى‌کنند، یاریشان کردیم و هر که را که خواستیم نجات دادیم و عذاب ما از مردم گنهکار بازگردانیده نشود.
در داستانهایشان خردمندان را عبرتى است. این داستانى برساخته نیست، بلکه تصدیق سخن پیشینیان و تفصیل هر چیزى است و براى آنها که ایمان آورده‌اند هدایت است و رحمت.
الف، لام، میم، را. اینها آیات این کتاب است و آنچه از پروردگارت بر تو نازل شده است حق است ولى بیشتر مردم ایمان نمى‌آورند.
الله، همان خداوندى است که آسمانها را بى‌هیچ ستونى که آن را ببینید برافراشت. سپس به عرش پرداخت و آفتاب و ماه را که هر یک تا زمانى معین در سیرند رام کرد. کارها را مى‌گرداند و آیات را بیان مى‌کند، باشد که به دیدار پروردگارتان یقین کنید.
اوست که زمین را بگسترد، و در آن کوه‌ها و رودها قرار داد و از هر میوه جفت جفت پدید آورد و شب را در روز مى‌پوشاند. در اینها عبرتهاست براى مردمى که مى‌اندیشند.
و بر روى زمین قطعه‌هایى است در کنار یکدیگر و باغهاى انگور و کشتزارها و نخلهایى که دو تنه از یک ریشه رسته است یا یک تنه از یک ریشه و همه به یک آب سیراب مى‌شوند و در ثمره، بعضى را بر بعض دیگر برترى نهاده‌ایم. هرآینه در اینها براى خردمندان عبرتهاست.
اگر تو در شگفت مى‌آیى، شگفت سخن ایشان است که آیا آن هنگام که خاک شویم از نو ما را بیافرینند؟ اینان به پروردگارشان ایمان ندارند، بر گردنهاشان غلها باشد و اهل جهنمند و در آن جاودانه‌اند.
به شتاب از تو پیش از خیر و آمرزش، عذاب مى‌طلبند. پیش از آنها عذابهایى بوده است و پروردگار تو مردم را با آنکه ستم کرده‌اند مى‌آمرزد و نیز پروردگار تو به سختى عقوبت مى‌کند.
کافران مى‌گویند: چرا از جانب پروردگارش معجزه‌اى بر او نازل نمى‌شود؟ جز این نیست که تو بیم‌دهنده‌اى هستى و هر قومى را رهبرى است.
خدا مى‌داند که هر ماده‌اى چه در رحم دارد و آنچه رحمها کاهد و آنچه رحمها افزاید. و هر چیز را در نزد او مقدارى معین است.
داناى نهان و آشکار، آن خداى بزرگ متعال.
براى او یکسان است از شما هر که سخن به راز گوید یا به آشکارا. و آنکه در پرده شب پنهان مى‌شود و آنکه در روز به آشکارا مى‌رود.
آدمى را فرشتگانى است که پیاپى به امر خدا از روبه‌رو و پشت سرش مى‌آیند و نگهبانیش مى‌کنند. خدا چیزى را که از آن مردمى است دگرگون نکند تا آن مردم خود دگرگون شوند. چون خدا براى مردمى بدى خواهد، هیچ چیز مانع او نتواند شد و ایشان را جز خدا هیچ کارسازى نیست.
اوست که برق را گاه براى ترسانیدن و گاه براى امیدبخشیدن به شما مى‌نمایاند و ابرهاى گرانبار را پدید مى‌آورد.
رعد به ستایش او و فرشتگان از بیم او تسبیح مى‌کنند. و صاعقه‌ها را مى‌فرستد و هر که را بخواهد بدان آسیب مى‌رساند. باز هم درباره خدا مجادله مى‌کنند. و او به سختى عقوبت مى‌کند.
خاص اوست خواندن راستین. آنان که جز او را مى‌خوانند هیچ پاسخشان نمى‌گویند. همانند کسى که دو دست به سوى آب برد تا آب به دهان رساند و نتواند که آب به دهان رساند. و دعاى کافران جز به گمراهى نیست.
خواه و ناخواه براى خداوند سجده مى‌کنند همه آنها که در آسمانها و زمینند و سایه‌هایشان نیز بامدادان و شامگاهان به سجده مى‌آیند.
بگو: کیست پروردگار آسمانها و زمین؟ بگو: الله. بگو: آیا سواى او خدایانى برگزیده‌اید که قادر به سود و زیان خویش نیستند؟ بگو: آیا نابینا و بینا برابرند؟ یا تاریکى و روشنى یکسانند؟ یا شریکانى که براى خدا قائل شده‌اند چیزهایى آفریده‌اند، همانند آنچه خدا آفریده است و آنان درباره آفرینش به اشتباه افتاده‌اند؟ بگو: الله آفریننده هر چیزى است و او یگانه و قهار است.
از آسمان آب فرستاد و هر رودخانه به اندازه خویش جارى شد، و آب روان کف بر سر آورد. و از آنچه بر آتش مى‌گدازند تا زیور و متاعى سازند نیز کفى بر سر آید. خدا براى حق و باطل چنین مثل زند. اما کف به کنارى افتد و نابود شود و آنچه براى مردم سودمند است در زمین پایدار بماند. خدا اینچنین مثل مى‌زند.
براى آنان که دعوت پروردگارشان را پذیرفتند پاداش نیکویى است. و کسانى که دعوت او را نپذیرفته‌اند، اگر هر آنچه را که بر روى زمین است و همانند آن را داشته باشند، آن را فدا دهند. آنان به سختى بازخواست خواهند شد و مکانشان جهنم است و بد جایگاهى است.
آیا کسى که مى‌داند آنچه از جانب پروردگارت بر تو نازل شده حق است، همانند کسى است که نابیناست؟ تنها خردمندان پند مى‌گیرند:
کسانى که به عهد خدا وفا مى‌کنند و خود پیمان نمى‌شکنند.
آنان که آنچه را خدا به پیوستن آن فرمان داده پیوند مى‌دهند و از پروردگارشان مى‌ترسند و از سختى بازخواست خداوند بیمناکند.
آنان که به طلب ثواب پروردگار خویش صبر پیشه کردند، و نماز گزاردند و در نهان و آشکار از آنچه به آنها روزى داده‌ایم انفاق کردند و بدى را به نیکى دفع مى‌کنند. سراى آخرت خاص آنان است.
بهشتهاى جاویدان؛ آنها و هر که نیکوکار بوده است، از پدران و همسران و فرزندانشان، بدان داخل شوند و فرشتگان از هر در به نزدشان آیند.
سلام بر شما به خاطر آن همه شکیبایى که ورزیده‌اید. سراى آخرت چه سرایى نیکوست.
و آنان که پیمان خدا را پس از استوارکردنش مى‌شکنند و آنچه را که خدا به پیوستن آن فرمان داده مى‌گسلند و در زمین فساد مى‌کنند، لعنت بر آنهاست و بدیهاى آن جهان نصیبشان.
خدا هر که را خواهد روزى بسیار دهد یا روزى اندک. و مردم به زندگى دنیا خشنودند، حال آنکه زندگى دنیا در برابر زندگى آخرت جز اندک متاعى نیست.
کافران مى‌گویند: چرا از جانب پروردگارش معجزه‌اى بر او نازل نمى‌شود؟ بگو: خدا هر که را بخواهد گمراه مى‌کند. و هر که را به درگاه او روى کند، هدایت مى‌کند:
آنان که ایمان آورده‌اند و دلهایشان به یاد خدا آرامش مى‌یابد. آگاه باشید که دلها به یاد خدا آرامش مى‌یابد.
زندگى خوش و بازگشتنگاه نیکو از آن کسانى است که ایمان آورده‌اند و کارهاى شایسته کرده‌اند.
همچنین تو را به میان امتى که پیش از آنها امتهاى دیگر بوده‌اند، به رسالت فرستاده‌ایم تا آنچه را که بر تو وحى کرده‌ایم بر ایشان تلاوت کنى و آنها به رحمان کافر مى‌شوند. بگو: او پروردگار من است. خدایى جز او نیست. بر او توکل کرده‌ام و توبه من به درگاه اوست.
اگر قرآنى توانست بود که کوه‌ها بدان به جنبش آیند یا زمین پاره‌پاره شود یا مردگان را به سخن آرد، جز این قرآن نمى‌بود، که همه کارها از آن خداست. آیا مؤمنان هنوز ندانسته‌اند که اگر خدا مى‌خواست همه مردم را هدایت مى‌کرد؟ و کافران را پیوسته به سبب اعمالشان حادثه‌اى رسد یا آن حادثه در نزدیکى خانه‌هایشان فرود آید تا آنگاه که وعده خدا فراز آید، زیرا خدا خلف وعده نمى‌کند.
پیامبرانى هم که پیش از تو بودند به استهزا گرفته شدند. من به کافران مهلت دادم، آنگاه همه را فرو گرفتم و آن عقوبت من چه سخت بود.
آیا آن که بر همه مردم و اعمالشان ناظر است، همانند بتان است؟ براى خدا شریکانى قائل شدند. بگو: آنها را نام ببرید. شاید مى‌خواهید او را از چیزى در روى زمین آگاه کنید که نمى‌داند، یا سخنان بیهوده مى‌گویند؟ در نظر کافران مکرشان آراسته آمد و از راه راست به در شدند. و هر که را خدا گمراه کند هیچ راهنمایى ندارد.
در این زندگى دنیا به عذابى گرفتار آیند و عذاب آخرت سخت‌تراست و آنها را هیچ نگهدارنده‌اى از عذاب خدا نیست.
صفت بهشتى که به پرهیزگاران وعده شده: آب از زیر درختانش روان است و میوه‌ها و سایه‌اش همیشگى است. این سرانجام کسانى است که پرهیزگارند و سرانجام کافران آتش است.
اهل کتاب از آنچه بر تو نازل شده شادمانند. و از آن جماعات کسانى هستند که پاره‌اى از آن را انکار مى‌کنند. بگو: من مأمور شده‌ام که خداى یکتا را بپرستم و به او شرک نیاورم. به سوى او دعوت مى‌کنم و بازگشت من به سوى اوست.
همچنین قرآن را به زبان عربى نازل کردیم. اگر پس از دانشى که به تو رسیده، از پى خواهشهاى آنان بروى، در برابر خدا کارساز و نگهدارنده‌اى نخواهى داشت.
به تحقیق پیش از تو پیامبرانى فرستاده‌ایم و برایشان همسران و فرزندان قرار داده‌ایم. و هیچ پیامبرى را حق آن نبود که جز به فرمان خدا آیتى بیاورد و هر امرى را زمانى مکتوب است.
خدا هر چه را بخواهد محو یا اثبات مى‌کند و ام‌الکتاب نزد اوست.
اگر پاره‌اى از آنچه را که به آنها وعده کرده‌ایم به تو بنمایانیم، یا تو را پیش از وقت بمیرانیم، در هر حال آنچه بر عهده توست تبلیغ است و آنچه بر عهده ماست حساب‌کشیدن.
آیا هنوز ندانسته‌اند که ما از اطراف این سرزمین مى‌کاهیم، و خدا حکم مى‌کند و هیچ چیز حکم او را فسخ نمى‌کند و او سریعا به حساب همه مى‌رسد؟
کسانى که پیش از اینان بودند مکرها کردند، ولى همه مکرها نزد خداوند است. مى‌داند که هر کسى چه مى‌کند. و کافران به زودى خواهند دانست که سراى آخرت از آن کیست.
کافران مى‌گویند که تو پیامبر نیستى. بگو: خدا و هر کس که از کتاب آگاهى داشته باشد، به شهادت میان من و شما کافى است.
الف، لام، را. کتابى است که بر تو نازل کردیم تا مردم را به فرمان پروردگارشان از تاریکى به روشنایى ببرى و به راه خداى پیروزمند ستودنى راه نمایى-
خدایى که هر چه در آسمانها و زمین است از آن اوست. پس واى بر کافران از عذابى سخت.
آنان که زندگى دنیا را از آخرت دوست‌تردارند و دیگران را از راه خدا باز مى‌دارند و آن را منحرف مى‌خواهند، سخت در گمراهى هستند.
هیچ پیامبرى را جز به زبان مردمش نفرستادیم، تا بتواند پیام خدا را برایشان بیان کند. پس خدا هر که را بخواهد گمراه مى‌کند و هر که را بخواهد هدایت مى‌کند و اوست پیروزمند و حکیم.
موسى را با آیات خود فرستادیم که: قوم خود را از تاریکى به روشنایى بیرون آر، و روزهاى خدا را به یادشان بیاور. و در این براى هر شکیباى شکرگزار، عبرتهایى است.
و موسى به قوم خود گفت: نعمتى را که خدا بر شما ارزانى داشته است به یاد آورید، آنگاه که شما را از فرعونیان رهانید. به سختى آزارتان مى‌کردند و پسرانتان را مى‌کشتند و زنانتان را زنده مى‌گذاشتند و در این از جانب پروردگارتان براى شما آزمایشى بزرگ بود.
و پروردگارتان اعلام کرد که اگر مرا سپاس گویید، بر نعمت شما مى‌افزایم و اگر کفران کنید، بدانید که عذاب من سخت است.
و موسى گفت: اگر شما و همه مردم روى زمین کافر شوید، خدا بى‌نیاز و درخور ستایش است.
آیا خبر کسانى که پیش از شما بوده‌اند، چون قوم نوح و عاد و ثمود و نیز کسانى که بعد از آنها بوده‌اند، به شما نرسیده است؟ جز خدا کسى را از آنان آگاهى نیست. پیامبرانشان همراه با دلایل روشن آمدند و آنها دست بر دهان بردند و گفتند: ما به آنچه بدان مأمور شده‌اید ایمان نمى‌آوریم و در چیزى که ما را بدان مى‌خوانید سخت در تردید هستیم.
پیامبرانشان گفتند: آیا در خدا -آن آفریننده آسمانها و زمین- شکى هست؟ شما را فرامى‌خواند تا گناهانتان را بیامرزد و تا مدتى معین شما را زنده گذارد. گفتند: شما جز مردمانى همانند ما نیستید. مى‌خواهید ما را از آنچه پدرانمان مى‌پرستیدند باز دارید. براى ما دلیلى روشن بیاورید.
پیامبرانشان گفتند: ما جز مردمانى همانند شما نیستیم ولى خدا بر هر یک از بندگانش که بخواهد منت نهد. ما را نسزد که براى شما دلیلى، جز به فرمان خدا، بیاوریم و مؤمنان بر خدا توکل کنند.
چرا بر خدا توکل نکنیم، و حال آنکه او راه ما را به ما بنمود؟ و ما بر آزارى که به ما مى‌رسانید صبر خواهیم کرد و توکل‌کنندگان بر خدا توکل کنند.
کافران به پیامبرانشان گفتند: یا شما را از سرزمین خود مى‌رانیم یا به کیش ما بازگردید. پس پروردگارشان به پیامبران وحى کرد که: ستمکاران را هلاک خواهیم کرد.
و شما را پس از ایشان در آن سرزمین جاى خواهیم داد. این از آن کسى است که از ایستادن در پیشگاه من و از وعده عذاب من بترسد.
پیروزى خواستند و هر جبار کینه‌توزى نومید شد.
پشت سرش جهنم است تا در آنجا از آب چرک و خونش بخورانند.
جرعه‌جرعه آن را مى‌نوشد و هیچ گواراى او نیست و مرگ از هر سو بر او مى‌تازد اما نمى‌میرد، که عذابى سخت در انتظار اوست.
مثل اعمال کسانى که به خدا کافر شده‌اند چون خاکسترى است که در روزى طوفانى بادى سخت بر آن بوزد. توان نگه‌داشتن آنچه را که به دست آورده‌اند ندارند. این است گمراهى بى‌انتها.
آیا ندیده‌اى که خدا آسمانها و زمین را به حق آفریده است؟ اگر بخواهد شما را مى‌برد و مخلوقى تازه مى‌آورد.
و این بر خدا دشوار نیست.
همه در پیشگاه خدا حاضر آیند. ناتوانان به آنان که گردنکشى مى‌کردند گویند: ما پیرو شما بودیم. آیا اکنون مى‌توانید ما را به کار آیید و اندکى از عذاب خدا را از ما دفع کنید؟ گویند: اگر خدا ما را هدایت کرده بود، ما نیز شما را هدایت مى‌کردیم. حال ما را راه خلاصى نیست، براى ما یکسان است چه بیتابى کنیم، چه شکیبایى ورزیم.
چون کار به پایان آید، شیطان گوید: خدا به شما وعده داد و وعده او درست بود و من نیز به شما وعده دادم ولى وعده خود خلاف کردم. و برایتان هیچ دلیل و برهانى نیاوردم جز آنکه دعوتتان کردم شما نیز دعوت من اجابت کردید؛ پس مرا ملامت مکنید، خود را ملامت کنید. نه من فریادرس شمایم، نه شما فریادرس من. از اینکه مرا پیش از این شریک خدا کرده بودید بیزارم. زیرا براى ستمکاران عذابى است دردآور.
کسانى را که ایمان آورده‌اند و کارهاى شایسته کرده‌اند، به بهشتهایى که نهرها در آن جارى است درآورند؛ به فرمان پروردگارشان در آنجا جاودانه بمانند و به سلام، یکدیگر را تحیت گویند.
آیا ندیده‌اى که خدا چگونه مثل زد؟ سخن پاک چون درختى پاک است که ریشه‌اش در زمین استوار و شاخه‌هایش در آسمان است.
به فرمان خدا هر زمان میوه خود را مى‌دهد. خدا براى مردم مثلها مى‌آورد، باشد که پند گیرند.
و مثل سخن ناپاک چون درختى ناپاک است، که ریشه در زمین ندارد و برپا نتواند ماند.
خدا مؤمنان را به سبب اعتقاد استوارشان در دنیا و آخرت پایدار مى‌دارد. و ظالمان را گمراه مى‌سازد و هر چه خواهد همان مى‌کند.
آیا ندیده‌اى آن کسان را که نعمت خدا را به کفر بدل ساختند و مردم خود را به دیار هلاک بردند؟
به جهنم، آن قرارگاه بد، داخل مى‌شوند.
براى خدا همتایانى قرار دادند تا مردم را از راه او گمراه سازند. بگو: اکنون بهره‌مند گردید که سرانجامتان آتش است.
به بندگان من که ایمان آورده‌اند بگو تا نماز بگزارند و از آنچه روزیشان داده‌ایم نهان و آشکارا انفاق کنند، پیش از آنکه روزى فرا رسد که در آن نه خرید و فروختى باشد و نه هیچ دوستیى به کار آید.
خداست که آسمانها و زمین را آفرید و از آسمان باران نازل کرد و بدان باران براى روزى شما میوه‌ها رویانید و کشتیها را رام شما کرد تا به فرمان او در دریا روان شوند و رودها را مسخر شما ساخت.
و آفتاب و ماه را که همواره در حرکتند رام شما کرد و شب و روز را مسخر شما گردانید.
و هر چه از او خواسته‌اید به شما ارزانى داشته است و اگر خواهید که نعمتهایش را شمار کنید، نتوانید، که آدمى ستمکار و کافر نعمت است.
و ابراهیم گفت: اى پروردگار من، این سرزمین را ایمن گردان و مرا و فرزندانم را از پرستش بتان دور بدار.
اى پروردگار من، اینها بسیارى از مردم را گمراه کرده‌اند، پس هر کس که از من پیروى کند از من است و هر کس فرمان من نبرد، تو آمرزنده و مهربانى.
اى پروردگار ما، برخى از فرزندانم را به وادیى بى‌هیچ کشته‌اى، نزدیک خانه گرامى تو جاى دادم، اى پروردگار ما، تا نماز بگزارند. دلهاى مردمان چنان کن که هواى آنها کند و از هر ثمره‌اى روزیشان ده، باشد که سپاس گزارند.
اى پروردگار ما، هر چه را پنهان مى‌داریم یا آشکار مى‌سازیم تو بدان آگاهى. و بر خدا هیچ چیز در زمین و آسمان پوشیده نیست.
سپاس خدایى را که در این پیرى اسماعیل و اسحاق را به من عطا کرد. پروردگار من دعاها را مى‌شنود.
اى پروردگار من، مرا و فرزندان مرا برپاى‌دارندگان نماز گردان. اى پروردگار ما، دعاى مرا بپذیر.
اى پروردگار ما، مرا و پدر و مادرم و همه مؤمنان را در روز شمار بیامرز.
و مپندار که خدا از کردار ستمکاران غافل است. عذابشان را تا آن روز که چشمها در آن خیره مى‌ماند، به تاخیر مى‌افکند.
مى‌شتابند، سرها را بالا گرفته‌اند. چشم بر هم نمى‌زنند، و دلهایشان خالى از خرد است.
مردم را از آن روز که عذاب فرا مى‌رسد بترسان. ستمکاران مى‌گویند: بار خدایا، ما را اندکى مهلت ده تا دعوت تو را اجابت کنیم و از پیامبران تو پیروى کنیم. آیا شما پیش از این سوگند نمى‌خوردید که هرگز زوال نمى‌یابید؟
در خانه‌هاى کسانى که خود بر خویشتن ستم مى‌کردند، جاى گرفتید و دانستید با آنان چگونه رفتار کردیم، و برایتان مثلها زدیم.
آنان نیرنگهاى خود نمودند و خدا از نیرنگهایشان آگاه بود. هر چند که از نیرنگهایشان کوه از پاى درمى‌آمد.
مپندار که خدا وعده‌اى را که به پیامبرانش داده است خلاف مى‌کند. خداوند پیروزمند و انتقام‌گیرنده است.
آن روز که زمین به زمینى جز این بدل شود و آسمانها به آسمانى دیگر، و همه در پیشگاه خداى واحد قهار حاضر آیند.
مجرمان را در آن روز به غلهایى که دست را به گردن بندد، بسته بینى.
جامه‌هاشان از قطران است و آتش صورتهاشان را فروپوشیده است.
تا خدا هر کس را برابر عملش کیفر دهد، هرآینه خدا سریع الحساب است.
این پیامى است براى مردم، تا بدان بیمناک شوند و بدانند که اوست خداى یکتا، و تا خردمندان پند گیرند.
الف، لام، را. این است آیات کتاب و قرآن روشنگر.
بسا که کافران آرزو کنند که اى‌کاش مسلمان مى‌بودند.
واگذارشان تا بخورند و بهره‌ور شوند و آرزو به خود مشغولشان دارد، زودا که خواهند دانست.
هیچ قریه‌اى را هلاک نکردیم، مگر آنکه زمانى معلوم داشت.
هیچ امتى از اجل خویش نه پیش مى‌افتد و نه پس مى‌ماند.
و گفتند: اى مردى که قرآن بر تو نازل شده، حقا که تو دیوانه‌اى.
اگر راست مى‌گویى، چرا فرشتگان را براى ما نمى‌آورى؟
ما فرشتگان را جز به حق نازل نمى‌کنیم و در آن هنگام دیگر مهلتشان ندهند.
ما قرآن را خود نازل کرده‌ایم و خود نگهبانش هستیم.
و ما رسولان خود را پیش از تو به میان اقوام پیشین فرستاده‌ایم.
هیچ پیامبرى بر آنها مبعوث نشد، جز آنکه مسخره‌اش کردند.
راهش را در دل مجرمان اینچنین مى‌گشاییم.
به آن ایمان نمى‌آورند و سنت پیشینیان چنین بوده است.
اگر بر ایشان از آسمان درى بگشاییم که از آن بالا روند،
گویند: چشمان ما را جادو کرده‌اند، بلکه ما مردمى جادوزده هستیم.
و هرآینه در آسمان برجهایى آفریدیم و براى بینندگانشان بیاراستیم.
و از هر شیطان رجیمى حفظشان کردیم.
مگر آنکه دزدانه گوش مى‌داد و شهابى روشن تعقیبش کرد.
و زمین را گستردیم و در آن کوه‌هاى عظیم افکندیم. و از هر چیز به شیوه‌اى سنجیده در آن رویانیدیم.
و معیشت شما و کسانى را که شما روزى‌دهشان نیستید، در آنجا قرار دادیم.
هر چه هست خزاین آن نزد ماست و ما جز به اندازه‌اى معین آن را فرو نمى‌فرستیم.
و بادهاى آبستن‌کننده را فرستادیم، و از آسمان آبى نازل کردیم و شما را بدان سیراب ساختیم و شما را نرسد که خازنان آن باشید.
هرآینه ما هستیم که زنده مى‌کنیم و مى‌میرانیم و بعد از همه باقى مى‌مانیم.
و مى‌دانیم چه کسانى از شما از این پیش رفته‌اند و چه کسانى واپس مانده‌اند.
و پروردگار تو همه را محشور مى‌گرداند، زیرا اوست که حکیم و داناست.
ما آدمى را از گل خشک، از لجن بویناک آفریدیم.
و جن را پیش از آن از آتش سوزنده بى‌دود آفریده بودیم.
و پروردگارت به فرشتگان گفت: مى‌خواهم بشرى از گل خشک، از لجن بویناک بیافرینم.
چون آفرینشش را به پایان بردم و از روح خود در آن دمیدم، در برابر او به سجده بیفتید.
فرشتگان همگى سجده کردند،
مگر ابلیس که سرباز زد که با سجده‌کنندگان باشد.
گفت: اى ابلیس، چرا تو از سجده‌کنندگان نبودى؟
گفت: من براى بشرى که از گل خشک، از لجن بویناک آفریده‌اى سجده نمى‌کنم.
گفت: از آنجا بیرون شو که مطرود هستى.
تا روز قیامت بر تو لعنت است.
گفت: اى پروردگار من، مرا تا روزى که دوباره زنده مى‌شوند مهلت ده.
گفت: تو در شمار مهلت‌یافتگانى.
تا آن روزى که وقتش معلوم است.
گفت: اى پروردگار من، چون مرا نومید کردى، در روى زمین بدیها را در نظرشان بیارایم و همگان را گمراه کنم،
مگر آنها که بندگان با اخلاص تو باشند.
گفت: راه اخلاص راه راستى است که به من مى‌رسد.
تو را بر بندگان من تسلطى نیست، مگر بر آن گمراهانى که تو را پیروى کنند.
و جهنم میعادگاه همه است.
هفت در دارد و براى هر در گروهى از آنان معین شده‌اند.
پرهیزگاران در بهشتها، کنار چشمه‌سارانند.
به سلامت و ایمنى داخل شوید.
هر کینه‌اى را از دلشان برکنده‌ایم، همه برادرند، بر تختها روبه‌روى همند.
هیچ رنجى به آنها نمى‌رسد و از آنجا بیرونشان نرانند.
به بندگانم خبر ده که من آمرزنده و مهربانم،
و عذاب من عذابى دردآور است.
و از مهمانان ابراهیم خبر دارشان کن.
آنگاه که بر او داخل شدند و گفتند: سلام. ابراهیم گفت: ما از شما مى‌ترسیم.
گفتند: مترس، ما تو را به پسرى دانا بشارت مى‌دهیم.
گفت: آیا مرا بشارت مى‌دهید با آنکه پیر شده‌ام؟ به چه چیز بشارتم مى‌دهید؟
گفتند: به حق بشارتت دادیم، از نومیدان مباش.
گفت: جز گمراهان چه کسى از رحمت پروردگارش نومید مى‌شود؟
گفت: اى رسولان، کار شما چیست؟
گفتند: ما بر سر مردمى گنهکار فرستاده شده‌ایم.
مگر خاندان لوط، که همه را نجات مى‌دهیم،
جز زنش را که مقرر کرده‌ایم که از باقى‌ماندگان باشد.
چون رسولان نزد خاندان لوط آمدند،
لوط گفت: شما بیگانه‌اید.
گفتند: نه، چیزى را که در آن شک مى‌کردند آورده‌ایم.
ما تو را خبر راست آورده‌ایم و ما راستگویانیم.
چون پاسى از شب بگذرد، خاندان خود را بیرون ببر. و خود از پى آنها رو و نباید هیچ یک از شما به عقب بنگرد. به هر جا که فرمانتان داده‌اند بروید.
و براى او حادثه را حکایت کردیم که چون صبح فرارسد ریشه آنها برکنده شود.
اهل شهر شادى‌کنان آمدند.
گفت: اینان مهمانان منند، مرا رسوا مکنید.
از خداوند بترسید و مرا شرمسار مسازید.
گفتند: مگر تو را از مردم منع نکرده بودیم؟
گفت: اگر قصدى دارید، اینک دختران من هستند.
به جان تو سوگند که آنها در مستى خویش سرگشته بودند.
چون صبح طالع شد آنان را صیحه فروگرفت.
شهر را زیروزبر کردیم و بارانى از سجیل بر آنان بارانیدیم.
در این عبرتهاست براى پژوهندگان.
و آن شهر اکنون بر سر راه کاروانیان است.
و مؤمنان را در آن عبرتى است.
مردم ایکه نیز ستمکار بودند.
از آنان انتقام گرفتیم و شهرهاى آن دو قوم آشکارا بر سر راهند.
مردم حجر نیز پیامبران را به دروغ نسبت دادند.
آیات خویش را بر آنان رسانیدیم ولى از آن اعراض مى‌کردند.
خانه‌هاى خود را تا ایمن باشند در کوه‌ها مى‌کندند.
صبحگاهان آنان را صیحه فروگرفت.
کردارشان از آنان دفع بلا نکرد.
آسمانها و زمین و آنچه را که میان آنهاست جز به حق نیافریده‌ایم. و بى‌تردید قیامت فرا مى‌رسد. پس گذشت کن، گذشتى نیکو.
هرآینه پروردگار تو آفریننده‌اى داناست.
ما سبع‌المثانى و قرآن بزرگ را به تو دادیم.
اگر بعضى از مردان و زنانشان را به چیزى بهره‌ور ساخته‌ایم تو بدان نگاه مکن. و غم آنان را مخور. و در برابر مؤمنان فروتن باش.
و بگو: من بیم‌دهنده‌اى روشنگرم.
همانند عذابى که بر تقسیم‌کنندگان نازل کردیم:
آنان که قرآن را به اقسام تقسیم کرده بودند.
به پروردگارت سوگند که همه را بازخواست کنیم،
به خاطر کارهایى که مى‌کرده‌اند.
به هر چه مأمور شده‌اى صریح و بلند بگو و از مشرکان رویگردان باش.
ما مسخره‌کنندگان را از تو باز مى‌داریم؛
آنان که با الله خداى دیگر قائل مى‌شوند. پس به زودى خواهند دانست.
و مى‌دانیم که تو از گفتارشان دلتنگ مى‌شوى.
به ستایش پروردگارت تسبیح کن و از سجده‌کنندگان باش.
و پروردگارت را بپرست، تا لحظه مرگت فرا رسد.
فرمان خداوند در رسید، به شتابش مخواهید. او منزه است و از هر چه شریک او مى‌سازند برتر.
فرشتگان را همراه وحى -که فرمان اوست- بر هر یک از بندگانش که بخواهد فرو مى‌فرستد تا بیم دهند که: جز من خدایى نیست، پس از من بترسید.
آسمانها و زمین را به حق بیافرید، از هر چه با او شریک مى‌سازند، برتر است.
آدمى را از نطفه بیافرید. و اکنون اوست که به آشکارا دشمنى مى‌ورزد.
چهارپایان را برایتان بیافرید، شما را از آنها حرارت و دیگر سودهاست. و از آنها مى‌خورید.
و چون شب‌هنگام باز مى‌گردانید و بامدادان بیرون مى‌فرستید، نشان تجمل شمایند؛
بارهایتان را به شهرهایى که جز به رنج تن بدانها نتوانید رسید، حمل مى‌کنند، زیرا پروردگارتان رئوف و مهربان است.
و اسبان و استران و خران را براى آن آفریده است که سوارشان شوید و نیز زینت شما باشند. و خدا چیزهایى آفریده که شما نمى‌دانید.
بر خداست که راه راست را بنماید. از میان راه‌ها نیز راهى است منحرف. اگر خدا مى‌خواست، همه شما را هدایت مى‌کرد.
اوست که از آسمان برایتان باران نازل کرد. از آن مى‌نوشید و بدان گیاه مى‌روید و چارپایان را مى‌چرانید.
و با آن برایتان کشتزار و زیتون و نخلها و تاکستانها و هر نوع میوه برویاند، در این عبرتى است براى مردمى که مى‌اندیشند.
و مسخر شما کرد شب و روز را و خورشید و ماه را و ستارگان همه فرمانبردار امر او هستند. در این براى آنها که به عقل درمى‌یابند عبرتهاست.
در زمین چیزهایى با رنگهاى گوناگون آفرید، در این عبرتى است براى مردمى که پند مى‌گیرند.
اوست که دریا را رام کرد تا از آن گوشت تازه بخورید و زیورهایى بیرون آرید و خویشتن بدان بیارایید، و کشتیها را بینى که دریا را مى‌شکافند و پیش مى‌روند تا از فضل خدا روزى بطلبید، باشد که سپاس گویید.
و بر زمین کوه‌هاى بزرگ افکند تا شما را نلرزاند. و رودها و راه‌ها پدید آورد. شاید هدایت شوید.
و نشانه‌ها نهاد، و به ستارگان راه مى‌یابند.
آیا آن که مى‌آفریند همانند کسى است که نمى‌آفریند؟ چرا درنمى‌یابید؟
اگر بخواهید نعمتهاى خدا را شمار کنید، شمار کردن نتوانید. خدا آمرزنده و مهربان است.
آنچه را که پنهان مى‌کنید یا آشکار مى‌سازید خدا به آن آگاه است.
آنهایى را که به جاى الله به خدایى مى‌خوانند، نمى‌توانند چیزى بیافرینند، و خود مخلوقند.
مردگانند، نه زندگان، و ندانند که چه وقت آنها را دوباره زنده مى‌کنند.
خداى شما خدایى است یکتا. و آنان که به آخرت ایمان ندارند دلهایشان انکار کند و خود کبرفروشند.
به راستى که خدا مى‌داند که چه در دل پنهان مى‌دارند و چه چیز را آشکار مى‌سازند و او متکبران را دوست ندارد.
چون به آنها گفته شود: پروردگارتان چه چیز نازل کرده است؟ گویند: افسانه‌هاى گذشتگان.
تا در روز قیامت همه بار گناه خویش و بار گناه کسانى را که به نادانى گمراهشان کرده بودند، بردارند. آگاه باش که بار بدى بر مى‌دارند.
پیشینیانشان حیلت ساختند. فرمان خدا در رسید و آن بنا را از پایه ویران ساخت و سقف بر سرشان فرود آمد و از سویى که نفهمیدند، عذاب آنان را فروگرفت.
آنگاه در روز قیامت رسوایشان سازد و گوید: بتانى که شریک من مى‌خواندید و بر سر آنها با یکدیگر اختلاف مى‌کردید اکنون کجایند؟ دانشمندان گویند: امروز نصیب کافران رسوایى و رنج است.
کسانى هستند که بر خود ستم روا داشته‌اند؛ چون فرشتگان جانشان را بستانند، سر تسلیم فرود آرند و گویند: ما هیچ کار بدى نمى‌کردیم. آرى، خدا از کارهایى که مى‌کردید آگاه است.
از درهاى جهنم داخل شوید و تا ابد در آنجا بمانید. بد جایگاهى است جایگاه گردنکشان.
از پرهیزگاران پرسند: پروردگار شما چه چیز نازل کرده است؟ گویند: بهترین را. به آنان که در این دنیا نیکى کنند، نیکى پاداش دهند و سراى آخرت نیکوتر از آن است و جایگاه پرهیزگاران چه جایگاه خوبى است.
به بهشتهاى جاویدان داخل مى‌شوند. در آن جویها روان است. هر چه بخواهند برایشان مهیاست. خدا پرهیزگاران را اینچنین پاداش مى‌دهد؛
آنان که چون فرشتگانشان پاک سیرت بمیرانند، مى‌گویند: سلام بر شما. به پاداش کارهایى که مى‌کرده‌اید به بهشت درآیید.
آیا چشم به راهند که فرشتگان نزدشان بیایند، یا فرمان پروردگارت فرا رسد؟ گروهى نیز که پیش از ایشان بودند چنین مى‌کردند و خدا به آنان ستم نکرد بلکه آنان خود به خود ستم مى‌کردند.
به کیفر کردار بدشان رسیدند و همان چیزهایى که به ریشخند مى‌گرفتند بر سرشان تاختن آورد.
مشرکان گفتند: اگر خدا مى‌خواست، ما و پدرانمان هیچ چیز جز او را نمى‌پرستیدیم و آنچه را حرام کرده‌ایم، حرام نمى‌کردیم. مردمى هم که پیش از ایشان بودند چنین مى‌گفتند. آیا پیامبران را جز تبلیغ روشنگر وظیفه دیگرى است؟
به میان هر ملتى پیامبرى مبعوث کردیم، که خدا را بپرستید و از بت دورى جویید. بعضى را خدا هدایت کرد و بر بعضى گمراهى مقرر گشت. پس در زمین بگردید و بنگرید که عاقبت کار کسانى که پیامبران را به دروغ نسبت مى‌دادند، چگونه بوده است.
و اگر تو به هدایت آنها حریص باشى، خدا آن را که گمراه کرده است، هدایت نمى‌کند و این گمراهان را هیچ یارى‌دهنده‌اى نیست.
تا آنجا که مى‌توانستند به خدا قسم خوردند، که خدا کسانى را که مى‌میرند به رستاخیز زنده نمى‌کند. آرى این وعده‌اى است که انجام دادن آن بر عهده اوست، ولى بیشتر مردم نمى‌دانند.
تا آنجا را در آن اختلاف مى‌کردند برایشان آشکار کند و کافران بدانند که دروغ مى‌گفته‌اند.
فرمان ما به هر چیزى که اراده‌اش را بکنیم، این است که مى‌گوییم؛ موجود شو؛ و موجود مى‌شود.
به آنان که مورد ستم واقع شدند و در راه خدا مهاجرت کردند در این جهان جایگاهى نیکو مى‌دهیم. و اگر بدانند اجر آخرت بزرگ‌تر است؛
آنان که صبر پیشه کردند و بر پروردگارشان توکل مى‌کنند.
اگر خود نمى‌دانید، از اهل کتاب بپرسید که ما، پیش از تو، به رسالت نفرستادیم مگر مردانى را که به آنها وحى مى‌فرستادیم؛
همراه با دلایل روشن و کتابها و بر تو نیز قرآن را نازل کردیم تا آنچه را براى مردم نازل شده است برایشان بیان کنى و باشد که بیندیشند.
آیا آنان که مرتکب بدیها مى‌شوند، مگر ایمنند از اینکه زمین به فرمان خدا آنها را فرو برد یا عذاب از جایى که نمى‌دانند بر سرشان فرود آید؟
یا به هنگام آمدوشد فروگیردشان، چنان که نتوانند بگریزند؟
یا از آنان یکان‌یکان بکاهد؟ هرآینه پروردگارتان رئوف و مهربان است.
آیا به چیزهایى که خدا آفریده است نمى‌نگرند که براى سجده به درگاه او سایه‌هایشان از راست و چپ حرکت دارند و در برابر او خاشعند؟
هر چه در آسمانها و زمین است از جنبندگان و فرشتگان خدا را سجده مى‌کنند و تکبر نمى‌ورزند.
از پروردگارشان که فراز آنهاست مى‌ترسند و به هر چه مأمور شده‌اند همان مى‌کنند.
خدا گفت: دو خدا را مپرستید و جز این نیست که اوست خداى یکتا. پس، از من بترسید.
هر چه در آسمانها و زمین است از آن اوست و پرستش خاص اوست. آیا از غیر خدا مى‌ترسید؟
هر نعمتى که شما راست از جانب خداوند است و چون محنتى به شما رسد به پیشگاه او زارى مى‌کنید.
و باز چون آن محنت را به پایان آرد گروهى از شما به پروردگارشان مشرک مى‌شوند،
تا نعمتى را که به آنها عنایت کرده‌ایم ناسپاسى کنند. اکنون متمتع شوید، زودا که خواهید دانست.
آنگاه از آنچه روزیشان داده‌ایم نصیبى براى بتانى که هیچ نمى‌دانند معین مى‌کنند. به خدا سوگند به سبب دروغى که مى‌بندید بازخواست مى‌شوید.
براى خدا دختران قائل مى‌شوند -او منزه است- و براى خود هر چه دوست دارند.
و چون به یکیشان مژده دختر دهند، سیه‌روى شود و خشمگین گردد.
از شرم این مژده، از مردم پنهان مى‌شود. آیا با خوارى نگاهش دارد یا در خاک نهانش‌کند؟ آگاه باشید که بد داورى مى‌کنند.
صفت بد از آن کسانى است که به قیامت ایمان نمى‌آورند و صفت برتر از آن خداوند است. و اوست پیروزمند و حکیم.
اگر خداوند بخواهد که مردم را به گناهشان هلاک کند، بر روى زمین هیچ جنبنده‌اى باقى نگذارد، ولى عذابشان را تا مدتى معین به تأخیر مى‌افکند. و چون اجلشان فرارسد، یک ساعت پس و پیش نشوند.
آنچه را نمى‌پسندند به خدا نسبت کنند و زبانشان به دروغ گوید که خوبیها از آن آنهاست، نه، بى‌تردید نصیب آنها آتش است و ایشان را به شتاب به سوى آن برند.
به خدا سوگند که براى مردمى هم که پیش از تو بوده‌اند پیامبرانى فرستاده‌ایم. ولى شیطان اعمالشان را در چشمشان بیاراست. و در آن روز شیطان دوستشان خواهد بود و آنها راست عذابى دردآور.
ما این کتاب را بر تو نازل نکرده‌ایم جز براى آنکه هر چه را در آن اختلاف مى‌کنند برایشان بیان کنى. و نیز راهنما و رحمتى براى مؤمنان باشد.
و خدا از آسمان باران فرستاد و زمین مرده را با آن زنده کرد. براى مردمى که گوش شنوا دارند در این عبرتى است.
براى شما در چارپایان پندى است. از شیر خالصى که از شکمشان از میان سرگین و خون بیرون مى‌آید سیرابتان مى‌کنیم. شیرى که به کام نوشندگانش گواراست.
و از میوه‌هاى نخلها و تاکها شرابى مستى‌آور و رزقى نیکو به دست مى‌آورید، و خردمندان را در این عبرتى است.
پروردگار تو به زنبور عسل وحى کرد که: از کوه‌ها و درختان و در بناهایى که مى‌سازند خانه‌هایى برگزین.
آنگاه از هر ثمره‌اى بخور و فرمانبردار به راه پروردگارت برو. از شکم او شرابى رنگارنگ بیرون مى‌آید که شفاى مردم در آن است. و صاحبان اندیشه را در این عبرتى است.
خدا شما را بیافرید، آنگاه مى‌میراند و از میان شما کسى را به فرتوتى مى‌رساند تا هر چه را که آموخته است از یاد ببرد، زیرا خدا دانا و تواناست.
خدا روزى بعضى از شما را از بعضى دیگر افزون کرده است. پس آنان که فزونى یافته‌اند از روزى خود به بندگان خویش نمى‌دهند تا همه در روزى یکسان شوند. آیا نعمت خدا را انکار مى‌کنید؟
خدا براى شما از میان خودتان همسرانى قرار داد و از همسرانتان فرزندان و فرزندزادگان پدید آورد و از چیزهاى خوش و پاک روزیتان داد. آیا هنوز به باطل ایمان مى‌آورند و نعمت خدا را کفران مى‌کنند؟
سواى خدا چیزهایى را مى‌پرستند که ناتوانند و یاراى آن ندارند که از آسمانها و زمین روزیشان دهند.
براى خدا مثل مزنید، خدا مى‌داند و شما نمى‌دانید.
خدا برده زرخریدى را مثل مى‌زند که هیچ قدرتى ندارد، و کسى را که از جانب خویش رزق نیکویش داده‌ایم و در نهان و آشکارا انفاق مى‌کند. آیا این دو برابرند؟ سپاس خاص خداست، ولى بیشترشان نادانند.
و خدا مثل دو مرد را بیان مى‌کند که یکى لال است و توان هیچ چیز ندارد و بار دوش مولاى خود است، هر جا که او را بفرستد هیچ فایده‌اى حاصل نمى‌کند. آیا این مرد با آن کس که مردم را به عدل فرمان مى‌دهد و خود بر راه راست مى‌رود برابر است؟
از آن خداست نهان آسمانها و زمین. و فرارسیدن قیامت تنها یک چشم بر هم زدن یا نزدیک‌تر از آن است. زیرا خدا بر هر کارى تواناست.
خدا شما را از بطن مادرانتان بیرون آورد و هیچ نمى‌دانستید. و برایتان چشم و گوش و دل بیافرید. شاید سپاس گویید.
آیا آن پرندگان رام‌شده در جو آسمان را نمى‌بینند؟ هیچ کس جز خدا آنها را در هوا نگاه نتواند داشت. و در این براى مردمى که ایمان مى‌آورند عبرتهاست.
خدا خانه‌هایتان را جاى آرامشتان قرار داد و از پوست چهارپایان برایتان خیمه‌ها ساخت تا به هنگام سفر و به هنگام اقامت از حمل آنها در رنج نیفتید. و از پشم و کرک و مویشان، تا روز قیامت برایتان اثاث خانه و اسباب زندگى ساخت.
خدا براى شما از چیزهایى که آفریده است سایه‌ها پدید آورد. و در کوه‌ها برایتان غارها ساخت. و جامه‌هایى که شما را از گرما حفظ مى‌کند و جامه‌هایى که در جنگ نگهدار شماست. خدا نعمتهاى خود را اینچنین بر شما تمام مى‌کند. باشد که تسلیم فرمان او شوید.
اگر روى‌گردان شدند، جز این نیست که وظیفه تو تبلیغى روشنگر است.
نعمتهاى خدا را مى‌شناسند، باز هم منکر آن مى‌شوند، زیرا بیشترشان کافرانند.
روزى که از هر امتى گواهى برانگیزیم و به کافران رخصت سخن‌گفتن داده نشود و عذرشان پذیرفته نیاید.
و ستمگران عذاب را بنگرند، عذابى که هیچ تخفیف نیابد و هیچ مهلتشان ندهند.
و چون مشرکان آنان را که شریک خدا مى‌ساختند، ببینند، مى‌گویند: اى پروردگار ما، اینان شریکانى هستند که ما به جاى تو آنها را مى‌خواندیم. آنان پاسخ مى‌گویند که شما دروغ مى‌گویید.
و در این روز به بندگى، خویشتن را تسلیم خدا کنند و آن دروغها که مى‌بافته‌اند نابود شود.
آنان که کافر شدند و دیگران را از راه خدا بازداشتند، به کیفر فسادى که مى‌کردند عذابى بر عذابشان خواهیم افزود.
و روزى باشد که از هر امتى شاهدى از خودشان بر خودشان برانگیزیم و تو را بیاوریم تا بر آنان شهادت دهى. و ما قرآن را که بیان‌کننده هر چیزى است و هدایت و رحمت و بشارت براى مسلمانان است بر تو نازل کرده‌ایم.
خدا به عدل و احسان و بخشش به خویشاوندان فرمان مى‌دهد. و از فحشا و زشتکارى و ستم نهى مى‌کند. شما را پند مى‌دهد، باشد که پذیراى پند شوید.
چون با خدا پیمان بستید بدان وفا کنید و چون سوگند اکید خوردید آن را مشکنید، که خدا را ضامن خویش کرده‌اید و او مى‌داند که چه مى‌کنید.
و همانند آن زن که رشته‌اى را که محکم تافته بود از هم گشود و قطعه قطعه کرد مباشید، تا سوگندهاى خود را وسیله فریب یکدیگر سازید بدین بهانه که گروهى بیشتر از گروه دیگر است. خدا شما را بدان مى‌آزماید، و در روز قیامت چیزى را که در آن اختلاف مى‌کردید برایتان بیان مى‌کند.
اگر خدا مى‌خواست، همه شما را یک امت کرده بود، ولى هر که را بخواهد گمراه مى‌سازد و هر که را بخواهد هدایت مى‌کند و از هر کارى که مى‌کنید بازخواست مى‌شوید.
سوگندهاى خود را وسیله فریب یکدیگر مسازید تا قدمى را که استوار ساخته‌اید بلغزد و به سبب اعراض از راه خدا گرفتار بدى شوید و به عذابى بزرگ گرفتار آیید.
پیمان خدا را به بهایى اندک مفروشید زیرا، اگر بدانید، آنچه در نزد خداست برایتان بهتر است.
آنچه نزد شماست فنا مى‌شود و آنچه نزد خداست باقى مى‌ماند. و آنان را که شکیبایى ورزیدند پاداشى بهتر از کردارشان خواهیم داد.
هر زن و مردى که کارى نیکو انجام دهد، اگر ایمان آورده باشد زندگى خوش و پاکیزه‌اى بدو خواهیم داد و پاداشى بهتر از کردارشان عطا خواهیم کرد.
و چون قرآن بخوانى، از شیطان رجیم به خدا پناه ببر.
شیطان را بر کسانى که ایمان آورده‌اند و بر خدا توکل مى‌کنند تسلطى نیست.
تسلط او تنها بر کسانى است که دوستش مى‌دارند و به خدا شرک مى‌آورند.
چون آیه‌اى را جانشین آیه دیگر کنیم، خدا بهتر مى‌داند که چه چیز نازل کند. گفتند که تو دروغ مى‌بافى، نه، بیشترینشان نادانند.
بگو: آن را روح القدس به حق از جانب پروردگارت نازل کرده است تا مؤمنان را استوارى ارزانى دارد و مسلمانان را هدایت و بشارت باشد.
مى‌دانیم که مى‌گویند: این قرآن را بشرى به او مى‌آموزد. زبان کسى که به او نسبت مى‌کنند عجمى است، حال آنکه این زبان عربى روشنى است.
خدا کسانى را که به آیاتش ایمان نمى‌آورند هدایت نمى‌کند و برایشان عذابى دردآور مهیاست.
کسانى دروغ مى‌بافند که به آیات خدا ایمان ندارند. اینان خود دروغگویند.
کسى که پس از ایمان به خدا کافر مى‌شود نه آنکه او را به زور واداشته‌اند تا اظهار کفر کند و حال آنکه دلش به ایمان خویش مطمئن است بل آنان که در دل را به روى کفر مى‌گشایند، مورد خشم خدایند و عذابى بزرگ برایشان مهیاست.
و این بدان سبب است که اینان زندگى دنیا را بیشتر از زندگى آخرت دوست دارند و خدا مردم کافر را هدایت نمى‌کند.
خدا بر دل و گوشها و چشمانشان مهر برنهاده است و خود بى‌خبرانند.
به ناچار در آخرت هم از زیان‌دیدگان باشند.
سپس پروردگار تو براى کسانى که پس از آن رنجها که دیدند، مهاجرت کردند و به جهاد رفتند و پاى فشردند، آمرزنده و مهربان است.
روز قیامت هر کس به دفاع از خویش به مجادله مى‌پردازد و جزاى هر کس چنان که حق اوست داده مى‌شود و به کسى ستم روا ندارند.
خدا قریه‌اى را مثل مى‌زند که امن و آرام بود، روزى مردمش به فراوانى از هر جاى مى‌رسید، اما کفران نعمت خدا کردند و خدا به کیفر اعمالشان به گرسنگى و وحشت مبتلایشان ساخت.
پیامبرى از خودشان به نزدشان آمد، تکذیبش کردند؛ و عذاب، آن ستمکاران را فروگرفت.
از این چیزهاى حلال و پاکیزه که خدا به شما روزى داده است بخورید و اگر خدا را مى‌پرستید شکر نعمتش را به جاى آورید.
خدا حرام کرده است بر شما مردار و خون و گوشت خوک و هر چه را جز به نام خدا ذبح کرده باشند. اما کسى که ناچار شود هرگاه بى‌میلى جوید و از حد نگذراند، خدا آمرزنده و مهربان است.
تا بر خدا افترا بندید، براى هر دروغ که بر زبانتان مى‌آید مگویید که این حلال است و این حرام. کسانى که به خداوند دروغ مى‌بندند رستگار نمى‌شوند؛
اندک بهره‌اى مى‌برند و در عوض به عذابى دردآور گرفتار مى‌آیند.
و بر یهودیان آنچه را که پیش از این براى تو حکایت کردیم حرام کرده بودیم. ما به آنها ستم نکرده‌ایم، آنان خود به خویشتن ستم کرده‌اند.
پروردگار تو براى کسانى که از روى نادانى مرتکب کارى زشت شوند، سپس توبه کنند و به صلاح آیند، آمرزنده و مهربان است.
ابراهیم بزرگوار مردى بود. به فرمان خدا بر پاى ایستاد و صاحب دین حنیف بود. و از مشرکان نبود،
و سپاسگزار نعمتهاى او بود، خداوندش برگزید و به راه راست هدایت کرد.
در دنیا به او نیکى عنایت کردیم و در آخرت از صالحان است.
به تو نیز وحى کردیم که: از آیین حنیف ابراهیم پیروى کن که او از مشرکان نبود.
شنبه گرفتن را براى کسانى که در آن اختلاف کرده بودند قرار داده‌اند، و پروردگار تو در روز قیامت در باره آنچه اختلاف مى‌کردند حکم خواهد کرد.
مردم را با حکمت و اندرز نیکو به راه پروردگارت بخوان و با بهترین شیوه با آنان مجادله کن. زیرا پروردگار تو به کسانى که از راه او منحرف شده‌اند آگاه‌تر است و هدایت‌یافتگان را بهتر مى‌شناسد.
اگر عقوبت مى‌کنید، چنان عقوبت کنید که شما را عقوبت کرده‌اند. و اگر صبر کنید، صابران را صبر نیکوتر است.
صبر کن، که صبر تو جز به توفیق خدا نیست و بر ایشان محزون مباش و از مکرشان دلتنگى منماى،
زیرا خدا با کسانى است که مى‌پرهیزند و نیکى مى‌کنند.
منزه است آن خدایى که بنده خود را شبى از مسجدالحرام به مسجدالاقصى که گرداگردش را برکت داده‌ایم سیر داد، تا بعضى از آیات خود را به او بنماییم، هر آینه او شنوا و بیناست.
و آن کتاب را به موسى دادیم و آن را راهنماى بنى‌اسرائیل گردانیدیم که: جز من کارسازى برمگزینید.
اى فرزندان مردمى که با نوح در کشتیشان نشاندیم، بدانید که او بنده‌اى سپاسگزار بود.
و بنى اسرائیل را در آن کتاب خبر دادیم که: دو بار در زمین فساد خواهید کرد و نیز سرکشى خواهید کرد، سرکشى‌کردنى بزرگ.
چون از آن دو بار وعده نخستین در رسید، گروهى از بندگان خویش را که جنگاورانى زورمند بودند، بر سر شما فرستادیم. آنان حتى در درون خانه‌ها هم کشتار کردند و این وعده به انجام رسید.
بار دیگر شما را بر آنها غلبه دادیم و به مال و فرزند مدد کردیم و بر شمارتان افزودیم.
اگر نیکى کنید به خود مى‌کنید، و اگر بدى کنید به خود مى‌کنید. و چون وعده دوم فرا رسید، کسانى بر سرتان فرستادیم تا شما را غمگین سازند و چون بار اول که به مسجد درآمده بودند به مسجد درآیند و به هر چه دست یابند نابود سازند.
شاید پروردگارتان بر شما رحمت آورد. و اگر بازگردید، بازمى‌گردیم و جهنم را زندان کافران ساخته‌ایم.
این قرآن به درست‌ترین آیینها راه مى‌نماید و مؤمنانى را که کارهاى شایسته به جاى مى‌آورند بشارت مى‌دهد که از مزدى کرامند برخوردار خواهند شد.
و براى کسانى که به آخرت ایمان ندارند عذابى دردآور مهیا کرده‌ایم.
و آدمى به دعا شرى را مى‌طلبد چنان که گویى به دعا خیرى را مى‌جوید. و آدمى تا بوده شتابزده بوده است.
شب و روز را دو آیت از آیات خدا قرار دادیم. آیت شب را تاریک گردانیدیم و آیت روز را روشن تا به طلب رزقى که پروردگارتان مقرر داشته است برخیزید و شمار سالها و حساب را بدانید، و ما هر چیزى را به تفصیل بیان کرده‌ایم.
کردار نیک و بد هر انسانى را چون طوقى به گردنش آویخته‌ایم. و در روز قیامت براى او نامه‌اى گشاده بیرون آوریم تا در آن بنگرد.
بخوان نامه‌ات را. امروز تو خود براى حساب کشیدن از خود بسنده‌اى.
هر که هدایت شود به سود خود هدایت شده و هر که گمراه گردد به زیان خود گمراه شده است و هیچ کس بار دیگرى را بر ندارد و ما هیچ قومى را عذاب نمى‌کنیم تا آنگاه که پیامبرى بفرستیم.
چون بخواهیم قریه‌اى را هلاک کنیم، خداوندان نعمتش را بیفزاییم، تا در آنجا تبهکارى کنند، آنگاه عذاب بر آنها واجب گردد و آن را درهم فرو کوبیم.
بعد از نوح چه بسیار مردمى را هلاک کرده‌ایم. و پروردگار تو آگاهى یافتن و دیدن گناهان بندگانش را کافى است.
هر کس که خواهان این جهان باشد هر چه بخواهیم زودش ارزانى داریم، آنگاه جهنم را جایگاه او سازیم تا نکوهیده و مردود بدان درافتد.
و هر که خواهان آخرت باشد و در طلب آن سعى کند و مؤمن باشد، جزاى سعیش داده خواهد شد.
همه را، چه آن گروه را و چه این گروه را، از عطاى پروردگارت پى در پى خواهیم داد، زیرا عطاى پروردگارت را از کسى باز ندارند.
بنگر که چگونه بعضیشان را بر بعضى دیگر برترى نهاده‌ایم و در آخرت درجات و برتریها، برتر و بالاتر است.
با خداى یکتا، خداى دیگرى به خدایى مگیر، که نکوهیده و خوار خواهى ماند.
پروردگارت مقرر داشت که جز او را نپرستید و به پدر و مادر نیکى کنید. هرگاه تا تو زنده هستى هر دو یا یکى از آن دو سالخورده شوند، آنان را میازار و به درشتى خطاب مکن و با آنان به اکرام سخن بگوى.
در برابرشان از روى مهربانى سر تواضع فرود آور و بگو: اى پروردگار من، همچنان که مرا در خردى پرورش دادند، بر آنها رحمت آور.
پروردگارتان از هر کس دیگر به آنچه در دلهایتان مى‌گذرد داناتر است؛ و اگر از صالحان باشید او توبه‌کنندگان را مى‌آمرزد.
حق خویشاوند و مسکین و در راه‌مانده را ادا کن و هیچ اسرافکارى مکن.
اسرافکاران با شیاطین برادرند و شیطان نسبت به پروردگارش ناسپاس بود.
و اگر به انتظار گشایشى که از جانب پروردگارت امید مى‌دارى از آنها اعراض مى‌کنى، پس با آنها به نرمى سخن بگوى.
نه دست خویش از روى خست به گردن ببند و نه به سخاوت یکباره بگشاى که در هر دو حال ملامت‌زده و حسرت‌خورده بنشینى.
پروردگار تو در رزق هر کس که بخواهد گشایش مى‌دهد، یا تنگ مى‌گیرد، زیرا او به بندگانش آگاه و بیناست.
فرزندان خود را از بیم درویشى مکشید. ما، هم شما را روزى مى‌دهیم و هم ایشان را. کشتنشان خطاى بزرگى است.
و به زنا نزدیک مشوید. زنا، کارى زشت و شیوه‌اى ناپسند است.
کسى را که خدا کشتنش را حرام کرده است مکشید مگر به حق. و هر کس که به ستم کشته شود، به طلب‌کننده خون او قدرتى داده‌ایم. ولى در انتقام از حد نگذرد، که او پیروزمند است.
جز به وجهى نیکوتر، به مال یتیم نزدیک مشوید تا آنگاه که به حد بلوغش برسد. و به عهد خویش وفا کنید که بازخواست خواهید شد.
چون چیزى را پیمانه کنید، پیمانه را کامل گردانید و با ترازویى درست وزن کنید که این بهتر و سرانجامش نیکوتر است.
از پى آنچه ندانى که چیست مرو، زیرا گوش و چشم و دل، همه را، بدان بازخواست کنند.
به خودپسندى بر زمین راه مرو، که زمین را نخواهى شکافت و به بلندى کوه‌ها نخواهى رسید.
همه این کارها ناپسند است و پروردگار تو آنها را ناخوش دارد.
این حکمتى است که پروردگار تو به تو وحى کرده است. با خداى یکتا خداى دیگرى مپندار، که ملامت‌شده و مطرود به جهنمت اندازند.
آیا پروردگارتان براى شما پسران برگزید و خود فرشتگان را به دخترى اختیار کرد؟ حقا که سخنى است بزرگ که بر زبان مى‌آورید.
ما سخنان گونه‌گون در این قرآن آوردیم، باشد که پند گیرند، ولى جز به رمیدنشان نیفزاید.
بگو: همچنان که مى‌گویند، اگر با او خدایان دیگرى هم بودند پس به سوى صاحب عرش راهى جسته بودند.
او منزه است، و از آنچه در باره‌اش مى‌گویند برتر و بالاتر است.
هفت آسمان و زمین و هر چه در آنهاست تسبیحش مى‌کنند و هیچ موجودى نیست جز آنکه او را به پاکى مى‌ستاید، ولى شما ذکر تسبیحشان را نمى‌فهمید. او بردبار و آمرزنده است.
چون تو قرآن بخوانى، میان تو و آنان که به قیامت ایمان نمى‌آورند پرده‌اى ستبر قرار مى‌دهیم.
و بر دلهاشان پرده افکنیم تا آن را درنیابند، و گوشهاشان سنگین کنیم. و چون پروردگارت را در قرآن به یکتایى یاد کنى، بازمى‌گردند و مى‌رمند.
ما بهتر مى‌دانیم که چون به تو گوش مى‌دهند، چرا گوش مى‌دهند، یا وقتى که با هم نجوا مى‌کنند، چه مى‌گویند. کافران مى‌گویند: شما در پى مرد جادو شده‌اى به راه افتاده‌اید.
بنگر که چگونه براى تو مثلها زده‌اند. گمراه شده‌اند و راه به جایى نمى‌برند.
گفتند: آیا اگر از ما استخوانى بماند و خاکى، باز هم با آفرینشى نو از قبر برمى‌خیزیم؟
بگو: سنگ باشید یا آهن.
یا مخلوقى که در خاطرتان بزرگ مى‌نماید. خواهند گفت: چه کسى ما را بازمى‌گرداند؟ بگو: آن کس که بار نخست شما را آفرید. آنگاه در برابر تو سر مى‌جنبانند و مى‌گویند: چه وقت؟ بگو: ممکن است که در همین نزدیکى؛
روزى که شما را فرا مى‌خواند و شما ستایش‌گویان پاسخ مى‌دهید و مى‌پندارید که اندکى آرمیده‌اید.
و به بندگان من بگو که با یکدیگر به بهترین وجه سخن بگویند، که شیطان در میان آنها به فتنه‌گرى است، زیرا شیطان آدمى را دشمنى آشکار است.
پروردگارتان به شما آگاه‌تر است. اگر بخواهد بر شما رحمت مى‌آورد و اگر بخواهد عذابتان مى‌کند، و ما تو را به کارگزاریشان نفرستاده‌ایم.
و پروردگار تو به آنچه در آسمانها و زمین است آگاه‌تر است. بعضى از پیامبران را بر بعضى دیگر برترى نهادیم و به داود زبور را دادیم.
بگو: آنهایى را که جز او خدا مى‌پندارید، بخوانید. نمى‌توانند بلا را از شما دور سازند یا آن را نصیب دیگران کنند.
آنهایى که کافران به خدایى مى‌خوانند، در صدد آنند که خود به درگاه پروردگارشان وسیله‌اى بیابند و مقرب‌ترین شوند، و به رحمت او امید مى‌بندند و از عذاب او مى‌ترسند، زیرا عذاب پروردگارت ترسناک است.
هیچ قریه‌اى نباشد مگر اینکه پیش از فرا رسیدن روز قیامت هلاکش مى‌کنیم یا به عذابى سخت گرفتارش مى‌سازیم. و این در آن کتاب نوشته شده است.
ما را از نزول معجزات باز نداشت، مگر اینکه پیشینیان تکذیبش مى‌کردند. به قوم ثمود به عنوان معجزه‌اى روشنگر ماده‌شتر را دادیم. بر آن ستم کردند. و ما این معجزات را جز براى ترسانیدن نمى‌فرستیم.
و آنگاه که تو را گفتیم: پروردگارت بر همه مردم احاطه دارد. و آنچه در خواب به تو نشان دادیم و داستان درخت ملعون که در قرآن آمده است چیزى جز آزمایش مردم نبود. ما مردم را مى‌ترسانیم ولى تنها به کفر و سرکشیشان افزوده مى‌شود.
و به فرشتگان گفتیم: آدم را سجده کنید. همگان جز ابلیس سجده کردند. گفت: آیا براى کسى که از گل آفریده‌اى سجده کنم؟
و گفت: با من بگوى چرا این را بر من برترى نهاده‌اى؟ اگر مرا تا روز قیامت مهلت دهى، بر فرزندان او، جز اندکى، مهار زنم.
گفت: برو، جزاى تو و هر کس که پیرو تو گردد جهنم است، که کیفرى تمام است.
با فریاد خویش هر که را توانى از جاى برانگیز و به یارى سواران و پیادگانت بر آنان بتاز و در مال و فرزند با آنان شرکت جوى و به آنها وعده بده. و حال آنکه شیطان جز به فریبى وعده‌شان ندهد.
تو را بر بندگان من هیچ تسلطى نباشد و پروردگار تو براى نگهبانیشان کافى است.
پروردگار شماست که کشتى را در دریا مى‌راند تا از فضل او روزى خود به چنگ آرید، زیرا با شما مهربان است.
چون در دریا شما را گزند رسد، همه آنهایى که مى‌پرستید از نظرتان محو شوند، مگر او. و چون شما را به ساحل نجات برساند از او رویگردان شوید، زیرا آدمى ناسپاس است.
آیا ایمنى دارید از اینکه ناگهان در ساحل دریا شما را در زمین فرو برد، یا تندبادى ریگ‌بار بر شما بینگیزد و براى خود هیچ نگهبانى نیابید؟
یا ایمنى دارید از اینکه بار دیگر شما را به دریا باز گرداند و طوفانى سهمناک و کشتى‌شکن بفرستد و به خاطر کفرانى که ورزیده‌اید غرقتان سازد و کسى که ما را از کارمان بازخواست کند نیابید؟
ما فرزندان آدم را کرامت بخشیدیم و بر دریا و خشکى سوار کردیم و از چیزهاى خوش و پاکیزه روزى دادیم و بر بسیارى از مخلوقات خویش برتریشان نهادیم.
روزى که هر گروه از مردم را به پیشوایانشان بخوانیم، نامه هر که به دست راستش داده شود، چون بخواند بیند که به اندازه رشته باریکى که درون هسته خرماست، به او ستم نشده است.
و هر که در این دنیا نابینا باشد، در آخرت نیز نابینا و گمراه‌تر است.
نزدیک بود تو را از آنچه بر تو وحى کرده بودیم منحرف سازند تا چیز دیگرى جز آن را به دروغ به ما نسبت کنى، آنگاه با تو دوستى کنند.
و اگر نه آن بود که پایداریت داده بودیم، نزدیک بود که اندکى به آنان میل کنى.
آنگاه تو را دو چندان در دنیا و دو چندان در آخرت عذاب مى‌کردیم و براى خود در برابر ما یاورى نمى‌یافتى.
و نزدیک بود که تو را از این سرزمین برکنند تا از آنجا آواره‌ات سازند. و خود پس از تو جز اندک زمانى نمى‌ماندند.
سنت خدا درباره پیامبرانى که پیش از تو فرستاده‌ایم چنین است. و سنت ما را تغییرپذیر نیابى.
از هنگام زوال خورشید تا آنگاه که تاریکى شب فرا مى‌رسد نماز را برپاى دار، و نیز نماز صبحگاه را. و نماز صبحگاه را همگان حاضر شوند.
پاره‌اى از شب را به نمازخواندن زنده بدار. این نافله خاص تو است. باشد که پروردگارت، تو را به مقامى پسندیده برساند.
بگو: اى پروردگار من، مرا به راستى و نیکویى داخل کن و به راستى و نیکویى بیرون بر، و مرا از جانب خود پیروزى و یارى عطا کن.
بگو: حق آمد و باطل نابود شد. حقا که باطل نابودشدنى بود.
و این قرآن را که براى مؤمنان شفا و رحمت است، نازل مى‌کنیم، ولى کافران را جز زیان نیفزاید.
چون به انسان نعمت دادیم اعراض کرد و خویشتن به یک سو کشید، و چون گزندى به او رسید نومید گردید.
بگو: هر کس به طریقه خویش عمل مى‌کند و پروردگار تو بهتر مى‌داند که کدام یک به هدایت نزدیک‌تر است.
تو را از روح مى‌پرسند. بگو: روح جزئى از فرمان پروردگار من است و شما را جز اندک دانشى نداده‌اند.
اگر بخواهیم همه آنچه را که بر تو وحى کرده‌ایم، باز مى‌ستانیم و تو براى خود در برابر ما مددکارى نمى‌یابى.
مگر پروردگارت رحمت آورد که انعام او در باره تو بسیار است.
بگو: اگر جن و انس گرد آیند تا همانند این قرآن را بیاورند نمى‌توانند همانند آن را بیاورند، هر چند که یکدیگر را یارى دهند.
ما در این قرآن براى مردم هر مثلى را گوناگون بیان کردیم، ولى بیشتر مردم جز ناسپاسى هیچ کارى نکردند.
گفتند: به تو ایمان نمى‌آوریم تا براى ما از زمین چشمه‌اى روان سازى،
یا تو را بستانى باشد از درختان خرما و انگور که در خلالش نهرها جارى گردانى،
یا چنان که گفته‌اى آسمان را پاره پاره بر سر ما افکنى یا خدا و فرشتگان را پیش ما حاضر آورى،
یا تو را خانه‌اى از طلا باشد، یا به آسمان بالا روى. و ما به آسمان رفتنت را باور نکنیم تا براى ما کتابى که از آن بخوانیم بیاورى. بگو: پروردگار من منزه است. آیا جز این است که من انسانى هستم که به رسالت آمده‌ام؟
هیچ چیز مردم را از ایمان آوردن آنگاه که هدایتشان مى‌کردند، باز نداشت مگر اینکه مى‌گفتند: آیا خدا انسانى را به رسالت مى‌فرستد؟
بگو: اگر در روى زمین فرشتگان به آرامى راه مى‌رفتند، برایشان به پیامبرى فرشته‌اى از آسمان نازل مى‌کردیم.
بگو خدا میان من و شما شهادت را کافى است، زیرا او به بندگانش آگاه و بیناست.
و هر که را خدا هدایت کند، هدایت شده است. و هر که را گمراه سازد جز خداى براى او سرپرستى نیابى و در روز قیامت در حالى که چهره‌هایشان رو به زمین است، کور و لال و کر محشورشان مى‌کنیم و جهنم جایگاه آنهاست که هر چه شعله آن فرو نشیند بیشترش مى‌افروزیم.
این کیفر آنهاست، زیرا به آیات ما ایمان نیاوردند و گفتند: آیا چون ما استخوان شدیم و خاکى، ما را به صورت تازه‌اى زنده مى‌کنند؟
آیا نمى‌دانند که خدایى که آسمانها و زمین را آفریده است قادر است که همانند آنها را بیافریند و برایشان مدت عمرى نهاده که در آن تردیدى نیست؟ اما ظالمان جز انکار نکنند.
بگو: اگر شما مالک همه خزاین پروردگار من مى‌بودید، از بیم درویشى امساک پیشه مى‌کردید، زیرا آدمى بخیل است.
از بنى‌اسرائیل بپرس، که چون موسى نزد آنان آمد، به او نه نشانه آشکار داده بودیم. و فرعون به او گفت: اى موسى، پندارم که تو را جادو کرده باشند.
گفت: به حقیقت مى‌دانى این نشانه‌هاى آشکار را جز پروردگار آسمانها و زمین نفرستاده است. و من اى فرعون، تو را به یقین هلاک شده مى‌بینم.
فرعون قصد آن داشت که ایشان را از آن سرزمین برکند، ولى ما او و همه همراهانش را غرقه ساختیم.
و پس از او به بنى‌اسرائیل گفتیم: در آن سرزمین ساکن شوید و چون وعده آخرت رسد همه شما را با هم محشور مى‌کنیم.
این قرآن را به حق نازل کرده‌ایم و به حق نازل شده است و تو را نفرستادیم مگر آنکه بشارت دهى و بیم دهى.
و قرآن را به تفاریق نازل کردیم تا تو آن را با تأنى بر مردم بخوانى و نازلش کردیم، نازل‌کردنى به کمال.
بگو: خواه بدان ایمان بیاورید یا ایمان نیاورید، آنان که از این پیش دانش آموخته‌اند، چون قرآن برایشان تلاوت شود سجده‌کنان بر روى درمى‌افتند.
و مى‌گویند: منزه است پروردگار ما. وعده پروردگار ما انجام‌یافتنى است.
و به رو درمى‌افتند و مى‌گریند و بر خشوعشان افزوده مى‌شود.
بگو: چه الله را بخوانید چه رحمان را بخوانید، هر کدام را که بخوانید، نامهاى نیکو از آن اوست. صدایت را به نماز بلند مکن و نیز صدایت را بدان آهسته مکن و میان این دو راهى برگزین.
بگو: سپاس خدایى را که فرزندى ندارد و او را شریکى در ملک نیست و به مذلت نیفتد که به یارى محتاج شود. پس او را تکبیر گوى، تکبیرى شایسته.
سپاس خداوندى را که بر بنده خود این کتاب را نازل کرد و هیچ کجى و انحراف در آن ننهاد.
کتابى عارى از انحراف. تا مردم را از خشم شدید خود بترساند و مؤمنان را که کارهاى شایسته مى‌کنند، بشارت دهد که پاداشى نیکو دارند،
در حالى که تا ابد در آن جاودانه‌اند.
و کسانى را که گفتند: خدا فرزندى اختیار کرد، بترساند.
نه خود به آن دانشى دارند و نه پدرانشان داشته‌اند، چه بزرگ است سخنى که از دهانشان بیرون مى‌آید و جز دروغى نمى‌گویند.
شاید اگر به این سخن ایمان نیاورند، خویشتن را به خاطرشان از اندوه هلاک سازى.
ما هر چه در روى زمین است زینت آن قرار دادیم، تا امتحانشان کنیم که کدامشان به عمل بهترند.
و نیز ما هستیم که روى زمین را چون بیابانى خشک خواهیم کرد.
آیا پنداشته‌اى که اصحاب کهف و رقیم از نشانه‌هاى شگفت‌انگیز ما بوده‌اند؟
آنگاه که آن جوانمردان به غارها پناه بردند و گفتند: اى پروردگار ما، ما را از سوى خود رحمت عنایت کن و کار ما را به راه رستگارى انداز.
سالى چند در آن غار به خوابشان کردیم.
سپس بیدارشان کردیم تا بدانیم کدام یک از آن دو گروه حساب مدت آرمیدنشان را داشته‌اند.
ما خبرشان را به راستى براى تو حکایت مى‌کنیم: آنها جوانمردانى بودند که به پروردگارشان ایمان آورده بودند و ما نیز بر هدایتشان افزودیم.
بر دلهایشان نیرو بخشیدیم، آنگاه که برخاستند و گفتند: پروردگار ما پروردگار آسمانها و زمین است. جز او کسى را خدا نخوانیم که هر گاه چنین کنیم، سخنى سخت کفرآمیز گفته باشیم.
اینان که قوم ما هستند، به جز او خدایانى اختیار کرده‌اند. چرا براى اثبات خدایى آنها دلیل روشنى نمى‌آورند؟ کیست ستمکارتر از کسى که به خدا دروغ مى‌بندد؟
اگر از قوم خود کناره جسته‌اید و جز خداى یکتا خداى دیگرى را نمى‌پرستید، به غار پناه برید و خدا رحمت خویش بر شما ارزانى دارد و نعمتتان را در آن مهیا دارد.
و خورشید را مى‌بینى که چون برمى‌آید، از غارشان به جانب راست میل مى‌کند و چون غروب کند ایشان را واگذارد و به چپ گردد. و آنان در صحنه غارند. و این از آیات خداست. هر که را خدا هدایت کند هدایت یافته است و هر که را گمراه سازد هرگز کارسازى راهنما براى او نخواهى یافت.
مى‌پنداشتى که بیدارند حال آنکه در خواب بودند و ما آنان را به دست راست و دست چپ مى‌گردانیدیم، و سگشان بر درگاه غار دو دست خویش دراز کرده بود. اگر به سروقتشان مى‌رفتى گریزان بازمى‌گشتى و از آنها سخت مى‌ترسیدى.
همچنین بیدارشان کردیم تا با یکدیگر گفت و شنود کنند. یکى از آنها پرسید: چند وقت است که آرمیده‌اید؟ گفتند: یک روز یا پاره‌اى از روز را آرمیده‌ایم. گفتند: پروردگارتان بهتر داند که چند وقت آرمیده‌اید. یکى را از خود با این پولتان به شهر بفرستید تا بنگرد که غذاى پاکیزه کدام است و برایتان از آن روزیتان را بیاورد. و باید که به مهربانى رفتار کند تا کسى به شما آگاهى نیابد.
زیرا اگر شما را بیابند سنگسار خواهند کرد، یا به کیش خویش درآورند. و اگر چنین شود تا ابد رستگار نخواهید شد.
بدین سان مردم را به حالشان آگاه کردیم تا بدانند که وعده خدا راست است و در قیامت تردیدى نیست. آنگاه در باره آنها با یکدیگر به گفت و گو پرداختند و گفتند: بر روى آنها بنایى برآورید -پروردگارشان به کارشان آگاه‌تر است- و آنان که بر حالشان آگاه‌تر شده بودند، گفتند: نه، اینجا را مسجدى مى‌کنیم.
خواهند گفت: سه تن بودند و چهارمیشان سگشان بود و مى‌گویند: پنج تن بودند و ششمیشان سگشان بود -تیر به تاریکى مى‌افکنند- و مى‌گویند: هفت تن بودند و هشتمیشان سگشان بود. بگو: پروردگار من به عدد آنها داناتر است و شمار ایشان را جز اندک‌کسان نمى‌دانند. و تو در باره آنها جز به ظاهر مجادله مکن و از کس نظر مخواه.
هرگز مگوى: فردا چنین مى‌کنم،
مگر خداوند بخواهد. و چون فراموش کنى، پروردگارت را به یادآر و بگو: شاید پروردگار من مرا از نزدیک‌ترین راه هدایت کند.
و آنان در غار خود سیصد سال آرمیدند و نه سال بدان افزوده‌اند.
بگو: خداوند داناتر است که چند سال آرمیدند. غیب آسمانها و زمین از آن اوست. چه بیناست و چه شنواست. جز او دوستى ندارند و کس را در فرمان خود شریک نسازد.
از کتاب پروردگارت هر چه بر تو وحى شده است تلاوت کن. سخنان او را تغییردهنده‌اى نیست. و تو جز او پناهگاهى نمى‌یابى.
و همراه با کسانى که هر صبح و شام پروردگارشان را مى‌خوانند و خشنودى او را مى‌جویند، خود را به صبر وادار. و نباید چشمان تو براى یافتن پیرایه‌هاى این زندگى دنیوى از اینان منصرف گردد. و از آن که دلش را از ذکر خود بى‌خبر ساخته‌ایم، و از پى هواى نفس خود مى‌رود و در کارهایش اسراف مى‌ورزد، پیروى مکن.
بگو: این سخن حق از جانب پروردگار شماست. هر که بخواهد ایمان بیاورد و هر که بخواهد کافر شود. ما براى کافران آتشى که لهیب آن همه را دربرمى‌گیرد، آماده کرده‌ایم و چون به استغاثه آب خواهند از آبى چون مس گداخته که از حرارتش چهره‌ها کباب مى‌شود بخورانندشان، چه آب بدى و چه آرامگاهى بد.
کسانى که ایمان آورده‌اند و کارهاى شایسته کرده‌اند، بدانند که ما پاداش نیکوکاران را ضایع نمى‌کنیم.
برایشان بهشتهاى جاوید است. از زیر پاهاشان نهرها جارى است. بهشتیان را به دستبندهاى زر مى‌آرایند و جامه‌هایى سبز از دیباى نازک و دیباى ستبر مى‌پوشند و در آنجا بر تختها تکیه مى‌زنند. چه پاداش نیکویى و چه آرامگاه نیکویى.
برایشان داستان دو مرد را بیان کن که به یکى دو تاکستان داده بودیم و بر گرد آنها نخلها و در میانشان کشتزار کرده بودیم.
آن دو تاکستان، میوه خود را مى‌دادند بى هیچ کم و کاست. و نهرى بین آن دو جارى گردانیدیم.
حاصل از آن او بود. به دوستش که با او گفت و گو مى‌کرد گفت: من به مال از تو بیشتر و به افراد پیروزترم.
و آن مرد ستم بر خویشتن کرده به باغ خود درآمد و گفت: نپندارم که این باغ هرگز از میان برود.
و نپندارم که قیامت هم بیاید. و اگر هم مرا نزد خدا برند، جایگاهى بهتر از این باغ خواهم یافت.
دوستش که با او گفت و گو مى‌کرد گفت: آیا بر آن کس که تو را از خاک و سپس از نطفه بیافرید و مردى راست بالا کرد، کافر شده‌اى؟
ولى او خداى یکتا پروردگار من است و من هیچ کس را شریک پروردگارم نمى‌سازم.
چرا آنگاه که به باغ خود درآمدى نگفتى: هر چه خداوند خواهد، و هیچ نیرویى جز نیروى خدا نیست؟ اگر مى‌بینى که دارایى و فرزند من کمتر از تو است،
شاید پروردگار من مرا چیزى بهتر از باغ تو دهد. شاید بر آن باغ صاعقه‌اى بفرستد و آن را به زمینى صاف و لغزنده بدل سازد.
یا آب آن بر زمین فرو رود و هرگز به یافتن آن قدرت نیابى.
به ثمره‌اش آفت رسید و بامدادان دست حسرت بر دست مى‌سایید که چه هزینه‌اى کرده بود و اکنون همه بناهایش فرو ریخته است. و مى‌گوید: اى کاش کسى را شریک پروردگارم نساخته بودم.
جز خدا گروهى که به یاریش برخیزند نبود و خود قدرت نداشت.
آنجا یارى کردن خداى حق را سزد. پاداش او بهتر و سرانجامش نیکوتر است.
برایشان زندگى دنیا را مثل بزن که چون بارانى است که از آسمان ببارد و با آن گیاهان گوناگون به فراوانى بروید. ناگاه خشک شود و باد بر هر سو پراکنده‌اش سازد. و خدا بر هر کارى تواناست.
دارایى و فرزند پیرایه‌هاى این زندگانى دنیاست و کردارهاى نیک که همواره بر جاى مى‌مانند نزد پروردگارت بهتر و امید بستن به آنها نیکوتر است.
روزى که کوه‌ها را به راه مى‌اندازیم و زمین را بینى که هر چه در اندرون دارد بیرون افکنده است و همه را براى حساب گرد مى‌آوریم و یک تن از ایشان را هم رها نمى‌کنیم.
همه در یک صف به پروردگارت عرضه مى‌شوند. اکنون نزد ما آمدید همچنان که نخستین بار شما را بیافریدیم. آیا مى‌پنداشتید که هرگز برایتان وعده‌گاهى قرار نخواهیم داد؟
دفتر اعمال گشوده شود. مجرمان را بینى که از آنچه در آن آمده است بیمناکند و مى‌گویند: واى بر ما، این چه دفترى است که هیچ گناه کوچک و بزرگى را حساب ناشده رها نکرده است. آنگاه اعمال خود را در مقابل خود بیابند و پروردگار تو، به کسى ستم نمى‌کند.
و آنگاه که به فرشتگان گفتیم که آدم را سجده کنید، همه جز ابلیس که از جن بود و از فرمان پروردگارش سر بتافت سجده کردند. آیا شیطان و فرزندانش را به جاى من به دوستى مى‌گیرید، حال آنکه دشمن شمایند؟ ظالمان بد چیزى را به جاى خدا برگزیدند.
آنگاه که آسمانها و زمین و خودشان را مى‌آفریدم، از آنها یارى نخواستم. زیرا من گمراه‌کنندگان را به یارى نمى‌گیرم.
و روزى که مى‌گوید: آنهایى را که مى‌پنداشتید شریکان منند ندا دهید. ندا دهند و شریکان پاسخ ندهند. آنگاه هلاکتگاه را میانشان قرار دهیم.
چون مجرمان آتش را ببینند بدانند که در آن خواهند افتاد و راه رهایى از آن نیست.
در این قرآن براى مردم هر گونه داستانى بیان کرده‌ایم، ولى آدمى بیش از همه به جدل برمى‌خیزد.
مردمان را چون به راه هدایت فرا خواندند، هیچ چیز از ایمان آوردن و آمرزش خواستن، بازنداشت مگر آنکه مى‌بایست به شیوه پیشینیان گرفتار عذاب شوند یا آنکه عذاب رویاروى و آشکارا بر آنان فرود آید.
و ما پیامبران را نفرستادیم جز آنکه به مردم مژده دهند یا بیم. و کافرانى که مى‌خواهند به نیروى باطل، حق را از میان ببرند جدال مى‌کنند و آیات و هشدارهاى مرا به ریشخند مى‌گیرند.
کیست ستمکارتر از آن که آیات پروردگارش را برایش بخوانند و او اعراض کند و کارهایى را که از پیش مرتکب شده فراموش کند؟ بر دل ایشان پرده افکندیم تا آیات را درنیابند و گوشهایشان را کر ساختیم که اگر به راه هدایتشان فراخوانى، هرگز راه نیابند.
پروردگارت آمرزنده و مهربان است. اگر مى‌خواست به سبب کردارشان در این جهان بازخواستشان کند، بى‌درنگ به عذابشان مى‌سپرد. اما عذاب را زمانى معین است که چون فرازآید، پناهگاهى نیابند.
و آن قریه‌ها را چون کافر شدند به هلاکت رسانیدیم و براى هلاکتشان وعده‌اى نهادیم.
و موسى به شاگرد خود گفت: من همچنان خواهم رفت تا آنجا که دو دریا به هم رسیده‌اند. یا مى‌رسم، یا عمرم به سر مى‌آید.
چون آن دو به آنجا که دو دریا به هم رسیده بودند رسیدند، ماهیشان را فراموش کردند و ماهى راه دریا گرفت و در آب شد.
چون از آنجا گذشتند، به شاگرد خود گفت: چاشتمان را بیاور که در این سفرمان رنج فراوان دیده‌ایم.
گفت: آیا به یاد دارى آنگاه را که در کنار آن صخره مکان گرفته بودیم؟ من ماهى را فراموش کرده‌ام. و این شیطان بود که سبب شد فراموشش کنم و ماهى به شیوه‌اى شگفت‌انگیز به دریا رفت.
گفت: آنجا همان جایى است که در طلبش بوده‌ایم. و به نشان قدمهاى خود جست‌وجوکنان بازگشتند.
در آنجا بنده‌اى از بندگان ما را که رحمت خویش بر او ارزانى داشته بودیم و خود بدو دانش آموخته بودیم، بیافتند.
موسى گفتش: آیا با تو بیایم تا از آنچه به تو آموخته‌اند به من کمالى بیاموزى؟
گفت: تو را شکیب همراهى با من نیست.
و چگونه در برابر چیزى که بدان آگاهى نیافته‌اى صبر خواهى کرد؟
گفت: اگر خدا بخواهد، مرا صابر خواهى یافت آنچنان که در هیچ کارى تو را فرمانى نکنم.
گفت: اگر از پى من مى‌آیى، نباید که از من چیزى بپرسى تا من خود تو را از آن آگاه کنم.
پس به راه افتادند تا به کشتى سوار شدند. کشتى را سوراخ کرد. گفت: کشتى را سوراخ مى‌کنى تا مردمش را غرقه سازى؟ کارى که مى‌کنى کارى سخت بزرگ و زشت است.
گفت: نگفتم که تو را شکیب همراهى با من نیست؟
گفت: اگر فراموش کرده‌ام مرا بازخواست مکن و بدین اندازه بر من سخت مگیر.
و رفتند تا به پسرى رسیدند، او را کشت، موسى گفت: آیا جان پاکى را بى‌آنکه مرتکب قتلى شده باشد مى‌کشى؟ مرتکب کارى زشت گردیدى.
گفت: نگفتم که تو را شکیب همراهى با من نیست؟
گفت: اگر از این پس از تو چیزى پرسم با من همراهى مکن، که از جانب من معذور باشى.
پس برفتند تا به دهى رسیدند. از مردم آن ده طعامى خواستند. از میزبانیشان سر برتافتند. آنجا دیوارى دیدند که نزدیک بود فرو ریزد. دیوار را راست کرد. موسى گفت: کاش در برابر این کار مزدى مى‌خواستى.
گفت: اکنون زمان جدایى میان من و توست و تو را از راز آن کارها که تحملشان را نداشتى آگاه مى‌کنم:
اما آن کشتى از آن بینوایانى بود که در دریا کار مى‌کردند. خواستم معیوبش کنم، زیرا در آن سوترشان پادشاهى بود که کشتیها را به غصب مى‌گرفت.
اما آن پسر، پدر و مادرش مؤمن بودند. ترسیدیم که آن دو را به عصیان و کفر دراندازد.
خواستیم تا در عوض او پروردگارشان چیزى نصیبشان سازد به پاکى بهتر از او و به مهربانى نزدیک‌تر از او.
اما دیوار از آن دو پسر یتیم از مردم این شهر بود. در زیرش گنجى بود، از آن پسران، پدرشان مردى صالح بود. پروردگار تو مى‌خواست آن دو به حد رشد رسند و گنج خود را بیرون آرند. و من این کار را به میل خود نکردم. رحمت پروردگارت بود. این است راز آن سخن که گفتم: تو را شکیب آن نیست.
و از تو در باره ذوالقرنین مى‌پرسند. بگو: براى شما از او چیزى مى‌خوانم.
ما او را در زمین مکانت دادیم و راه رسیدن به هر چیزى را به او نشان دادیم.
او نیز راه را پى گرفت.
تا به غروبگاه خورشید رسید. دید که در چشمه‌اى گل‌آلود و سیاه غروب مى‌کند و در آنجا مردمى یافت. گفتیم: اى ذوالقرنین، مى‌خواهى عقوبتشان کن و مى‌خواهى با آنها به نیکى رفتار کن.
گفت: اما هر کس که ستم کند ما عقوبتش خواهیم کرد. آنگاه او را نزد پروردگارش مى‌برند تا او نیز به سختى عذابش کند.
و اما هر کس که ایمان آورد و کارهاى شایسته کند، اجرى نیکو دارد. و در باره او فرمانهاى آسان خواهیم راند.
باز هم راه را پى گرفت.
تا به مکان برآمدن آفتاب رسید. دید بر قومى طلوع مى‌کند که غیر از پرتو آن برایشان هیچ پوششى قرار نداده‌ایم.
چنین بود. و ما بر احوال او احاطه داریم.
باز هم راه را پى گرفت.
تا به میان دو کوه رسید. در پس آن دو کوه مردمى را دید که گویى هیچ سخنى را نمى‌فهمند.
گفتند: اى ذوالقرنین، یأجوج و مأجوج در زمین فساد مى‌کنند. مى‌خواهى خراجى بر خود مقرر کنیم تا تو میان ما و آنها سدى برآورى؟
گفت: آنچه پروردگار من مرا بدان توانایى داده است بهتر است. مرا به نیروى خویش مدد کنید، تا میان شما و آنها سدى برآورم.
براى من تکه‌هاى آهن بیاورید. چون میان آن دو کوه انباشته شد، گفت: بدمید. تا آن آهن را بگداخت. و گفت: مس گداخته بیاورید تا بر آن ریزم.
نه توانستند از آن بالا روند و نه در آن سوراخ کنند.
گفت: این رحمتى بود از جانب پروردگار من؛ و چون وعده پروردگار من در رسد، آن را زیر و زبر کند و وعده پروردگار من راست است.
و در آن روز واگذاریم تا چون موج روان گردند، و چون در صور دمیده شود همه را یکجا گرد آوریم.
و در آن روز جهنم را به کافران، چنان که باید، نشان خواهیم داد:
آن کسان که دیدگانشان از یاد من در حجاب بوده و توان شنیدن نداشته‌اند.
آیا کافران پندارند که به جاى من بندگان مرا به خدایى گیرند؟ ما جهنم را آماده ساخته‌ایم تا منزلگاه کافران باشد.
بگو: آیا شما را آگاه کنیم که کردار چه کسانى بیش از همه به زیانشان بود؟
آنهایى که کوششان در زندگى دنیا تباه شد و مى‌پنداشتند کارى نیکو مى‌کنند.
آنان به آیات پروردگارشان و به ملاقات با او ایمان نیاوردند، پس اعمالشان ناچیز شد و ما در روز قیامت برایشان منزلتى قائل نیستیم.
همچنین کیفر آنان به سبب کفرشان و نیز بدان سبب که آیات و پیامبران مرا مسخره مى‌کردند، جهنم است.
کسانى که ایمان آوردند و کارهاى شایسته کردند مهمانسرایشان باغهاى فردوس است.
در آنجا جاویدانند و هرگز هواى انتقال نکنند.
بگو: اگر دریا براى نوشتن کلمات پروردگار من مرکب شود، دریا به پایان مى‌رسد و کلمات پروردگار من به پایان نمى‌رسد، هر چند دریاى دیگرى به مدد آن بیاوریم.
بگو: من انسانى هستم همانند شما. به من وحى مى‌شود. هرآینه خداى شما خدایى است یکتا. هر کس دیدار پروردگار خویش را امید مى‌بندد، باید کردارى شایسته داشته باشد و در پرستش پروردگارش هیچ کس را شریک نسازد.
کاف، ها، یا، عین، صاد.
بیان بخشایش پروردگارت بر بنده خود زکریا است.
آنگاه که پروردگارش را در نهان ندا داد.
گفت: اى پروردگار من، استخوان من سست گشته و سرم از پیرى سفید شده است و هرگز در دعا به درگاه تو، اى پروردگار من، بى‌بهره نبوده‌ام.
من پس از مرگ خویش، از خویشاوندانم بیمناکم و زنم نازاینده است. مرا از جانب خود فرزندى عطا کن،
که میراثبر من و میراثبر خاندان یعقوب باشد و او را، اى پروردگار من، شایسته و پسندیده گردان.
اى زکریا، ما تو را به پسرى به نام یحیى مژده مى‌دهیم. از این پیش کسى را همنام او نساخته‌ایم.
گفت: اى پروردگار من، مرا از کجا پسرى باشد، حال آنکه زنم نازاینده است. و من خود در پیرى به فرتوتى رسیده‌ام.
گفت: پروردگارت اینچنین گفته است: این براى من آسان است و تو را که پیش از این چیزى نبوده‌اى بیافریده‌ام.
گفت: اى پروردگار من، به من نشانى بنماى. گفت: نشان تو این است که سه شب و سه روز با مردم سخن نگویى بى‌هیچ آسیبى.
از محراب به میان قوم خود بیرون آمد و به آنان اعلام کرد که: صبح و شام تسبیح گویید.
اى یحیى، کتاب را به نیرومندى بگیر. و در کودکى به او دانایى عطا کردیم.
و به او شفقت کردیم و پاکیزه‌اش ساختیم و او پرهیزگار بود.
به پدر و مادر نیکى مى‌کرد و جبار و گردنکش نبود.
سلام بر او؛ روزى که زاده شد و روزى که مى‌میرد و روزى که دیگر بار زنده برانگیخته مى‌شود.
در این کتاب مریم را یاد کن، آنگاه که از خاندان خویش به مکانى رو به سوى برآمدن آفتاب، دورى گزید.
میان خود و آنان پرده‌اى کشید و ما روح خود را نزدش فرستادیم و چون انسانى تمام بر او نمودار شد.
مریم گفت: از تو به خداى رحمان پناه مى‌برم، که پرهیزگار باشى.
گفت: من فرستاده پروردگار تو هستم، تا تو را پسرى پاکیزه ببخشم.
گفت: از کجا مرا فرزندى باشد، حال آنکه هیچ بشرى به من دست نزده است و من بدکاره هم نبوده‌ام.
گفت: پروردگار تو اینچنین گفته است: این براى من آسان است. ما آن پسر را براى مردم آیتى و بخشایشى کنیم و این کارى است حتمى و پایان یافته.
پس به او آبستن شد و او را با خود به مکانى دورافتاده برد.
درد زاییدن او را به سوى تنه درخت خرمایى کشانید. گفت: اى کاش پیش از این مرده بودم و از یادها فراموش شده بودم.
کودک از زیر او ندا داد: محزون مباش، پروردگارت از زیر پاى تو جوى آبى روان ساخت.
نخل را بجنبان تا خرماى تازه چیده برایت فرو ریزد.
پس اى زن، بخور و بیاشام و شادمان باش و اگر از آدمیان کسى را دیدى بگوى: براى خداى رحمان روزه نذر کرده‌ام و امروز با هیچ بشرى سخن نمى‌گویم.
کودک را برداشت و نزد قوم خود آورد. گفتند: اى مریم، کارى قبیح کرده‌اى.
اى خواهر هارون، نه پدرت مرد بدى بود و نه مادرت زنى بدکاره.
به فرزند اشاره کرد. گفتند: چگونه با کودکى که در گهواره است سخن بگوییم.
کودک گفت: من بنده خدایم، به من کتاب داده و مرا پیامبر گردانیده است.
و هر جا که باشم مرا برکت داده و تا زنده‌ام به نماز و زکات وصیت کرده است.
و نیز نیکى کردن به مادرم. و مرا جبار و شقى نساخته است.
سلام بر من؛ روزى که زاده شدم و روزى که مى‌میرم و روزى که دیگر بار زنده برانگیخته مى‌شوم.
این است عیسى بن مریم -به سخن حق- همان که در باره او در تردید بودند.
نسزد خداوند را که فرزندى برگیرد. منزه است. چون اراده کارى کند، مى‌گوید: موجود شو. پس موجود مى‌شود.
و الله پروردگار من و پروردگار شماست، پس او را بپرستید، که راه راست این است.
گروه‌ها با هم اختلاف کردند، پس واى بر کافران به هنگام حضور در آن روز بزرگ.
چه خوب مى‌شنوند و چه خوب مى‌بینند آن روز که نزد ما مى‌آیند. ولى ستمکاران امروز در گمراهى آشکارى هستند.
آنان را از روز حسرت که کار به پایان آمده و آنان همچنان در حال غفلت و بى‌ایمانى هستند بترسان.
هر آینه ما زمین و هر که را بر روى آن است به ارث مى‌بریم و همه به نزد ما بازگردانده مى‌شوند.
و در این کتاب ابراهیم را یاد کن که او پیامبرى راستگو بود.
آنگاه که پدرش را گفت: اى پدر، چرا چیزى را که نه مى‌شنود و نه مى‌بیند و نه هیچ نیازى از تو برمى‌آورد، مى‌پرستى؟
اى پدر، مرا دانشى داده‌اند که به تو نداده‌اند. پس، از من پیروى کن تا تو را به راه راست هدایت کنم.
اى پدر، شیطان را مپرست، زیرا شیطان خداى رحمان را نافرمان بود.
اى پدر، مى‌ترسم عذابى از جانب خداى رحمان به تو رسد و تو دوستدار شیطان باشى.
گفت: اى ابراهیم، آیا از خدایان من بیزار هستى؟ اگر بازنایستى سنگسارت مى‌کنم. اکنون زمانى دراز از من دور باش.
گفت: تو را سلامت باد. از پروردگارم برایت آمرزش خواهم خواست. زیرا او بر من مهربان است.
از شما و از آن چیزهایى که به جاى خداى یکتا مى‌خوانید کناره مى‌گیرم و پروردگار خود را مى‌خوانم، باشد که چون پروردگارم را بخوانم محروم نشوم.
چون از آنها و آنچه جز خداى یکتا مى‌پرستیدند کناره گرفت، اسحاق و یعقوب را به او بخشیدیم و همه را پیامبرى دادیم،
و رحمت خویش را به آنها ارزانى داشتیم و سخن نیکو و آوازه بلند دادیم.
و در این کتاب، موسى را یاد کن. او بنده‌اى مخلص و فرستاده‌اى پیامبر بود.
و او را از جانب راست کوه طور ندا دادیم و نزدیکش ساختیم تا با او راز گوییم.
و از رحمت خود برادرش هارون پیامبر را به او بخشیدیم.
و در این کتاب اسماعیل را یاد کن. او درست‌قول و فرستاده‌اى پیامبر بود،
و خاندان خود را به نماز و زکات امر مى‌کرد و نزد پروردگارش شایسته و پسندیده بود.
و در این کتاب ادریس را یاد کن. او راست‌گفتارى پیامبر بود.
او را به مکانى بلند فرا بردیم.
اینان گروهى از پیامبران بودند که خدا به آنان انعام کرده بود، از فرزندان آدم و فرزندان آنان که با نوح در کشتى نشاندیم و فرزندان ابراهیم و اسرائیل و آنها که هدایتشان کردیم و برگزیدیمشان. و چون آیات خداى رحمان بر آنان تلاوت مى‌شد، گریان به سجده مى‌افتادند.
سپس کسانى جانشین اینان شدند که نماز را ضایع گذاشتند و پیرو شهوات گردیدند و به زودى به غى خواهند افتاد،
مگر آن کس که توبه کرد و ایمان آورد و کارهاى شایسته کرد. اینان به بهشت داخل مى‌شوند و هیچ مورد ستم قرار نمى‌گیرند.
بهشتهاى جاوید که خداى رحمان در غیب به بندگان خویش وعده کرده است و وعده او فرا خواهد رسید.
در آنجا سخن لغو نمى‌شنوند، گفتارشان سلام است. و روزیشان هر صبح و شام آماده است.
این همان بهشتى است که به بندگانمان، آنها که پرهیزگارى کرده‌اند، عطا مى‌کنیم.
و ما جز به فرمان پروردگار تو فرود نمى‌آییم. آنچه در پیش روى ما و پشت سر ما و میان این دو قرار دارد از آن اوست. و پروردگار تو فراموشکار نیست.
پروردگار آسمانها و زمین و آنچه میان آن دوست. او را بپرست و در پرستش شکیبا باش. آیا همنامى براى او مى‌شناسى؟
آدمى مى‌گوید: آیا زمانى که بمیرم، زنده از گور بیرون آورده خواهم شد؟
و آدمى به یاد ندارد که او را پیش از این آفریده‌ایم و او خود چیزى نبوده است؟
به پروردگارت سوگند، آنها را با شیطانها گردمى‌آوریم؛ آنگاه همه را در اطراف جهنم به زانو مى‌نشانیم.
آنگاه از هر گروه کسانى را که در برابر خداى رحمان بیشتر سرکشى کرده‌اند جدا مى‌کنیم.
و ما آنهایى را که سزاوارتر به داخل شدن در آتش و سوختن در آن باشند، بهتر مى‌شناسیم.
و هیچ یک از شما نیست که وارد جهنم نشود، و این حکمى است حتمى از جانب پروردگار تو.
آنگاه پرهیزگاران را نجات مى‌دهیم و ستمکاران را همچنان به زانونشسته در آنجا وامى‌گذاریم.
چون آیات روشنگر ما را بر آنان بخوانند، کافران به مؤمنان مى‌گویند: کدام یک از دو فرقه را جایگاه بهتر و محفل نیکوتر است؟
پیش از آنها چه بسا مردمى را به هلاکت رسانیده‌ایم که از حیث اثاث و منظر بهتر از آنها بودند.
بگو: هر کس که در گمراهى باشد، خداى رحمان او را به فزونى مدد مى‌رساند، تا آنگاه آنچه را به او وعده داده شده است بنگرد: یا عذاب و یا قیامت. آنگاه خواهند دانست که چه کسى را جایگاه بدتر و سپاه ناتوان‌تر است.
و خدا بر هدایت آنان که هدایت یافته‌اند خواهد افزود و نزد پروردگار تو پاداش و نتیجه کردارهاى شایسته‌اى که باقى‌ماندنى‌اند بهتر است.
آیا آن کسى را که به آیات ما کافر بود دیدى که مى‌گفت: البته به من مال و فرزند داده خواهد شد.
آیا از غیب آگاهى داشت، یا از خداى رحمان پیمان گرفته بود؟
نه چنین است. آنچه مى‌گوید خواهیم نوشت و البته بر عذابش خواهیم افزود.
آنچه را که مى‌گوید از او مى‌ستانیم تا تنها نزد ما بیاید.
و به غیر از الله خدایانى اختیار کردند تا سبب عزتشان گردند.
نه چنین است. به زودى عبادتشان را انکار کنند و به مخالفتشان برخیزند.
آیا ندیده‌اى که ما شیاطین را به سوى کافران فرستادیم تا آنها را برانگیزند؟
پس تو بر آنان شتاب مکن که ما روزهایشان را به دقت مى‌شماریم.
روزى که پرهیزگاران را نزد خداى رحمان سواره گرد آوریم.
و مجرمان را تشنه‌کام به جهنم برانیم.
از شفاعت بى‌نصیبند، مگر آن کس که با خداى رحمان پیمانى بسته باشد.
گفتند: خداى رحمان صاحب فرزندى است.
هر آینه سخنى زشت آورده‌اید.
نزدیک است که از این سخن آسمانها بشکافند و زمین شکافته شود و کوه‌ها فروافتند و در هم ریزند،
زیرا براى خداى رحمان فرزندى قائل شده‌اند.
خداى رحمان را سزاوار نیست که صاحب فرزندى باشد.
هیچ چیز در آسمانها و زمین نیست مگر آنکه به بندگى سوى خداى رحمان بیاید.
او همه را حساب کرده و یک‌یک شمرده است.
و همگیشان در روز قیامت تنها نزد او مى‌آیند.
خداى رحمان کسانى را که ایمان آورده‌اند و کارهاى شایسته کرده‌اند، محبوب همه گرداند.
این قرآن را بر زبان تو آسان کردیم تا پرهیزگاران را مژده دهى و ستیزه‌گران را بترسانى.
و چه بسیار مردمى را پیش از آنها هلاک کرده‌ایم. آیا هیچ یک از آنها را مى‌یابى یا حتى اندک آوازى از آنها مى‌شنوى؟
طا، ها.
قرآن را بر تو نازل نکرده‌ایم که در رنج افتى.
تنها هشدارى است براى آن که مى‌ترسد.
از جانب کسى که زمین و آسمانهاى بلند را آفریده است نازل شده.
خداى رحمان بر عرش استیلا دارد.
از آن اوست آنچه در آسمانها و زمین و میان آنهاست و آنچه در زیر زمین است.
و اگر سخن بلند گویى، او به راز نهان و نهان‌تر آگاه است.
الله، آن که هیچ خدایى جز او نیست، نامهاى خوب از آن اوست.
آیا خبر موسى به تو رسیده است؟
آنگاه که آتشى دید و به خانواده خود گفت: درنگ کنید، که من از دور آتشى مى‌بینم، شاید برایتان قبسى بیاورم یا در روشنایى آن راهى بیابم.
چون نزد آتش آمد، ندا داده شد: اى موسى،
من پروردگار تو هستم. پاى‌افزارت را بیرون کن که اینک در وادى مقدس طوى هستى.
و من تو را برگزیده‌ام. پس به آنچه وحى مى‌شود گوش فرا دار.
خداى یکتا من هستم. هیچ خدایى جز من نیست. پس مرا بپرست و تا مرا یاد کنى نماز بگزار.
قیامت آمدنى است. مى‌خواهم زمان آن را پنهان دارم تا هر کس در مقابل کارى که کرده است سزا ببیند.
آن کس که به آن ایمان ندارد و پیرو هواى خویش است، تو را از آن رویگردان نکند، تا به هلاکت افتى.
اى موسى، آن چیست به دست راستت؟
گفت: این عصاى من است. بر آن تکیه مى‌کنم و براى گوسفندانم با آن برگ مى‌ریزم. و مرا با آن کارهاى دیگر است.
گفت: اى موسى، آن را بیفکن.
بیفکندش. به ناگهان مارى شد که مى‌دوید.
گفت: بگیرش، و مترس. بار دیگر آن را به صورت نخستینش بازمى‌گردانیم.
دست خویش در بغل کن، بى‌هیچ عیبى، سفید بیرون آید. این هم آیتى دیگر،
تا آیتهاى بزرگ‌تر خود را به تو بنمایانیم.
نزد فرعون برو که سرکشى مى‌کند.
گفت: اى پروردگار من، سینه مرا براى من گشاده گردان.
و کار مرا آسان ساز.
و گره از زبان من بگشاى.
تا گفتار مرا بفهمند.
و یاورى از خاندان من براى من قرار ده؛
برادرم هارون را.
پشت مرا بدو محکم کن.
و در کار من شریکش گردان.
تا تو را فراوان ستایش کنیم.
و تو را فراوان یاد کنیم.
که تو بر حال ما آگاه بوده‌اى.
گفت: اى موسى، هر چه خواستى به تو داده شد.
و ما بار دیگر به تو نعمت فراوان داده‌ایم،
آنگاه که بر مادرت آنچه وحى کردنى بود وحى کردیم:
که او را در صندوقى بیفکن، صندوق را به دریا افکن، تا دریا به ساحلش اندازد و یکى از دشمنان من و دشمنان او صندوق را برگیرد. محبت خویش بر تو ارزانى داشتم تا زیر نظر من پرورش یابى.
آنگاه که خواهرت مى‌رفت و مى‌گفت: مى‌خواهید شما را به کسى که نگهداریش کند راه بنمایم؟ ما تو را نزد مادرت باز گردانیدیم تا چشمانش روشن گردد و غم نخورد. و تو یکى را بکشتى و ما از غم آزادت کردیم و بارها تو را بیازمودیم. و سالى چند میان مردم مدین زیستى. و اکنون، اى موسى، در آن هنگام که مقدر کرده بودیم آمده‌اى.
تو را خاص خود کردم.
تو و برادرت آیات مرا ببرید و در رسالت من سستى مکنید.
به سوى فرعون بروید که او طغیان کرده است.
با او به نرمى سخن گویید، شاید پند گیرد، یا بترسد.
گفتند: اى پروردگار ما، بیم داریم که بر ما تعدى کند یا طغیان از حد بگذراند.
گفت: مترسید. من با شما هستم. مى‌شنوم و مى‌بینم.
پس نزد او روید و گویید: ما رسولان پروردگار توایم. بنى‌اسرائیل را با ما بفرست و آزارشان مده. ما نشانه‌اى از پروردگارت برایت آورده‌ایم. و سلام بر آن کس که از پى هدایت قدم نهد.
هرآینه به ما وحى شده است که عذاب براى آن کسى است که راست را دروغ شمارد و از آن رخ برتابد.
گفت: اى موسى، پروردگار شما کیست؟
گفت: پروردگار ما همان کسى است که آفرینش هر چیزى را به او ارزانى داشته، سپس هدایتش کرده است.
گفت: حال اقوامى که از این پیش مى‌زیسته‌اند چیست؟
گفت: علم آن در کتابى است نزد پروردگار من. پروردگار من نه خطا مى‌کند و نه فراموش.
کسى است که زمین را آرامگاه شما ساخت و برایتان در آن راه‌هایى پدید آورد و از آسمان باران فرستاد، تا بدان انواعى گوناگون از نباتات برویانیم.
بخورید و چارپایانتان را بچرانید. در این براى خردمندان عبرتهاست.
شما را از زمین آفریدیم و به آن باز مى‌گردانیم و بار دیگر از آن بیرون مى‌آوریم.
هرآینه همه آیات خود را به او نشان دادیم ولى تکذیبش کرد و سر باز زد.
گفت: اى موسى، آیا نزد ما آمده‌اى تا ما را به جادویى از سرزمینمان بیرون کنى؟
ما نیز در برابر تو جادویى چون جادوى تو مى‌آوریم. بین ما و خود وعده گاهى در زمینى هموار بگذار که نه ما وعده را خلاف کنیم و نه تو.
گفت: موعد شما روز زینت است و همه مردم بدان هنگام که آفتاب بلند گردد گرد آیند.
فرعون بازگشت و یاران حیله‌گر خویش را گرد کرد و باز آمد.
موسى گفتشان: واى بر شما، بر خدا دروغ مبندید که همه شما را به عذابى هلاک کند و هر که دروغ بندد نومید شود.
پس با یکدیگر در کار خود به مشورت پرداختند. و پنهان رازها گفتند.
گفتند: این دو جادوگرانى هستند که مى‌خواهند به جادوى خویش شما را از سرزمینتان برانند و آیین برتر شما را براندازند.
شما تدبیرهاى خود گرد کنید و در یک صف بیایید. کسى که امروز پیروز شود، رستگارى یابد.
گفتند: اى موسى، آیا تو مى‌افکنى یا ما نخست بیفکنیم؟
گفت: شما بیفکنید. ناگهان از جادویى که کردند چنان در نظرش آمد که آن رسنها و عصاها به هر سو مى‌دوند.
موسى خویشتن را ترسان یافت.
گفتیم: مترس که تو برتر هستى.
آنچه در دست راست دارى بیفکن تا هر چه را که ساخته‌اند ببلعد. آنان حیله جادوان ساخته‌اند و جادوگر هیچ گاه پیروز نمى‌شود.
ساحران به سجده وادار شدند. گفتند: به پروردگار هارون و موسى ایمان آوردیم.
فرعون گفت: آیا پیش از آنکه شما را رخصت دهم به او ایمان آوردید؟ او بزرگ شماست که به شما جادوگرى آموخته است. دستها و پاهاتان را از چپ و راست مى‌برم و بر تنه درخت خرما به دارتان مى‌آویزم. تا بدانید که عذاب کدام یک از ما سخت‌تر و پاینده‌تر است.
گفتند: سوگند به آن که ما را آفریده است که تو را بر آن نشانه‌هاى روشن که دیده‌ایم ترجیح نمى‌دهیم؛ به هر چه خواهى حکم کن، که رواج حکم تو در زندگى اینجهانى است.
اینک به پروردگار خویش ایمان آوردیم تا از خطاهاى ما و آن جادوگرى که ما را بدان واداشتى درگذرد، که خدا بهتر و پایدارتر است.
هرآینه هر کس که گنهکار نزد پروردگارش بیاید، جهنم جایگاه اوست که در آنجا نه مى‌میرد و نه زندگى مى‌کند.
و آنان که با ایمان نزد او آیند و کارهاى شایسته کنند، صاحب درجاتى بلند باشند.
بهشتهاى جاویدان که در آن نهرها روان است، و همواره در آنجا باشند. و این است پاداش پاکان.
به موسى وحى کردیم که بندگان ما را شب‌هنگام بیرون ببر و برایشان در دریا گذرگاهى خشک بجوى، و مترس که بر تو دست یابند و بیم به دل راه مده.
فرعون با لشکرهایش از پیشان روان شد. و دریا چنان که باید آنان را در خود فرو پوشید.
فرعون قومش را گمراه کرد، نه راهنمایى.
اى بنى‌اسرائیل، شما را از دشمنتان رهانیدیم و با شما در جانب راست کوه طور وعده نهادیم و برایتان من و سلوى نازل کردیم.
از چیزهاى پاکیزه که شما را روزى داده‌ایم بخورید و از حد مگذرانیدش تا مباد خشم من به شما رسد، که هر کس که خشم من به او برسد در آتش افتد.
هر کس که توبه کند و ایمان آورد و کار شایسته کند و به راه هدایت بیفتد، مى‌آمرزمش.
اى موسى، چه چیز تو را واداشت تا بر قومت پیشى گیرى؟
گفت: آنها همانهایند که از پى من روانند. اى پروردگار من، من به سوى تو شتافتم تا خشنود گردى.
گفت: ما قوم تو را پس از تو آزمایش کردیم و سامرى گمراهشان ساخت.
موسى خشمگین و پر اندوه نزد قومش بازگشت و گفت: اى قوم من، آیا پروردگارتان شما را وعده‌هاى نیکو نداده بود؟ آیا درنگ من به درازا کشید یا خواستید که خشم پروردگارتان به شما فرود آید که وعده مرا خلاف کردید؟
گفتند: ما به اختیار خویش وعده تو خلاف نکردیم. بارهایى از زینت آن قوم بر دوش داشتیم. آنها را در آتش بیفکندیم. و سامرى نیز بیفکند.
و برایشان تندیس گوساله‌اى که نعره گاوان را داشت بساخت و گفتند: این خداى شما و خداى موسى است. و موسى فراموش کرده بود.
آیا نمى‌دیدند که هیچ پاسخى به سخنشان نمى‌دهد، و هیچ سود و زیانى برایشان ندارد؟
هارون نیز پیش از این به آنها گفته بود: اى قوم من، شما را به این گوساله آزموده‌اند. پروردگار شما خداى رحمان است. از پى من بیایید و فرمانبردار من باشید.
گفتند: ما همواره به پرستش او مى‌نشینیم تا موسى به نزد ما باز گردد.
گفت: اى هارون، هنگامى که دیدى گمراه مى‌شوند،
چرا از پى من نیامدى؟ آیا تو نیز از فرمان من سرپیچى کرده بودى؟
گفت: اى پسر مادرم، چنگ به ریش و سر من مینداز. من ترسیدم که بگویى: تو میان بنى‌اسرائیل جدایى افکندى، و گفتار مرا رعایت نکردى.
گفت: و تو اى سامرى، این چه کارى بود که کردى؟
گفت: من چیزى دیدم که آنها نمى‌دیدند. مشتى از خاکى که نقش پاى آن رسول بر آن بود برگرفتم و در آن پیکر افکندم و نفس من این کار را در چشم من بیاراست.
گفت: برو، در زندگى این دنیا چنان شوى که پیوسته بگویى: «به من نزدیک مشو.» و نیز تو را وعده‌اى است که از آن رها نشوى و اینک به خدایت که پیوسته عبادتش مى‌کردى بنگر که مى‌سوزانیمش و به دریایش مى‌افشانیم.
جز این نیست که خداى شما الله است که هیچ خدایى جز او نیست و علمش همه چیز را در برگرفته است.
اینچنین خبرهاى گذشته را براى تو حکایت مى‌کنیم. و به تو از جانب خود قرآن را عطا کردیم.
هر کس که از آن رخ برتابد روز قیامت بار گناه بر دوش مى‌کشد.
در آن کار همواره بمانند. و بار روز قیامت برایشان بار بدى است.
روزى که در صور دمیده شود و مجرمان را در آن روز، کبودچشم گرد مى‌آوریم.
آهسته با هم سخن مى‌گویند که ده روز بیش نیارمیده‌اید.
ما به گفتار آنان آگاه‌تریم آنگاه که نیکوروشترین آنها مى‌گوید: جز یک روز نیارمیده‌اید.
تو را از کوه‌ها مى‌پرسند. بگو: پروردگار من همه را پراکنده مى‌سازد.
و آنها را به زمینى هموار بدل مى‌کند؛
در آن هیچ کجى و پستى و بلندى نمى‌بینى.
در آن روز از پى آن داعى که هیچ کژى را در او راه نیست روان گردند. و صداها در برابر خداى رحمان به خشوع مى‌گراید و از هیچ کس جز صداى پایى نخواهى شنید.
در آن روز شفاعت سود ندهد، مگر آن را که خداى رحمان اجازت دهد و سخنش را بپسندد.
هر چه را در پیش روى آنهاست و هر چه را در پشت سرشان است مى‌داند و علم آنان او را در بر نگیرد.
و چهره‌ها در برابر خداى زنده پاینده خاضع مى‌شود و هر که بار کفر بر دوش مى‌کشد نومید مى‌گردد.
و هر کس که کارهاى شایسته کند و مؤمن باشد، نباید از هیچ ستمى و شکستى بهراسد.
اینچنین آن را قرآنى عربى نازل کردیم و در آن گونه‌گون هشدار دادیم، شاید بترسند یا پندى تازه گیرند.
پس برتر است خداى یکتا آن پادشاه راستین. و پیش از آنکه وحى به پایان رسد در خواندن قرآن شتاب مکن. و بگو: اى پروردگار من، به علم من بیفزاى.
و ما پیش از این با آدم پیمان بستیم ولى فراموش کرد، و شکیبایش نیافتیم.
و آنگاه که به فرشتگان گفتیم: آدم را سجده کنید؛ همه جز ابلیس -که سرپیچى کرد- سجده کردند.
گفتیم: اى آدم، این دشمن تو و همسر توست، شما را از بهشت بیرون نکند، که نگونبخت شوى.
که تو در بهشت نه گرسنه مى‌شوى و نه برهنه مى‌مانى.
و نه تشنه مى‌شوى و نه دچار تابش آفتاب.
شیطان وسوسه‌اش کرد و گفت: اى آدم، آیا تو را به درخت جاویدانى و ملکى زوال ناپذیر راه بنمایم؟
از آن درخت خوردند و شرمگاهشان در نظرشان پدیدار شد. و همچنان برگ درختان بهشت بر آنها مى‌چسبانیدند. آدم در پروردگار خویش عاصى شد و راه گم کرد.
سپس پروردگارش او را برگزید و توبه‌اش را بپذیرفت و هدایتش کرد.
گفت: همگى از آنجا پایین روید؛ دشمنان یکدیگر. اگر از جانب من شما را راهنمایى آمد، هر کس از آن راهنماى من متابعت کند نه گمراه مى‌شود و نه تیره‌بخت.
و هر کس که از یاد من اعراض کند، زندگیش تنگ شود و در روز قیامت نابینا محشورش سازیم.
گوید: اى پروردگار من، چرا مرا نابینا محشور کردى و حال آنکه من بینا بودم؟
گوید: همچنان که تو آیات ما را فراموش مى‌کردى، امروز خود فراموش گشته‌اى.
اینچنین اسرافکاران و کسانى را که به آیات پروردگارشان ایمان نمى‌آورند جزا مى‌دهیم. هر آینه عذاب آخرت سخت‌تر و پایدارتر است.
آیا آن همه مردمى که پیش از این در مساکن خویش راه مى‌رفتند و ما همه را هلاک کردیم، سبب هدایت اینان نشده‌اند؟ اینها نشانه‌هایى است براى خردمندان.
اگر نه سخنى بود که پروردگارت پیش از این گفته و زمان را معین کرده بود، عذابشان در این جهان حتمى مى‌بود.
بر آنچه مى‌گویند شکیبا باش و پروردگارت را پیش از طلوع خورشید و پیش از غروب آن به پاکى بستاى. و در ساعات شب و اول و آخر روز تسبیح گوى. شاید خشنود گردى.
اگر زنان و مردانى از آنها را از یک زندگى خوش بهره‌مند ساخته‌ایم، تو به آنها منگر. این براى آن است که امتحانشان کنیم. رزق پروردگارت بهتر و پایدارتر است.
کسان خود را به نماز فرمان ده و خود در آن کار پاى بیفشر. از تو روزى نمى‌خواهیم. ما به تو روزى مى‌دهیم. و عاقبت خیر از آن پرهیزگاران است.
و گفتند: چرا معجزه‌اى از پروردگارش براى ما نمى‌آورد؟ آیا دلیلهاى روشنى که در صحیفه‌هاى پیشین آمده، به آنها نرسیده است؟
اگر پیش از آمدن پیامبرى عذابشان مى‌کردیم، مى‌گفتند: اى پروردگار ما، چرا رسولى بر ما نفرستادى تا پیش از آنکه به خوارى و رسوایى افتیم، از آیات تو پیروى کنیم؟
بگو: همه منتظرند، شما نیز منتظر بمانید. به زودى خواهید دانست آنها که به راه راست مى‌روند و آنها که هدایت یافته‌اند، چه کسانى هستند.
روز حساب مردم نزدیک شد و آنان همچنان به غفلت رویگردانند.
از سوى پروردگارشان برایشان هیچ اندرز تازه‌اى نیامد، جز آنکه آن را شنیدند و سرگرم بازیچه بودند.
دلهایشان به لهو خو گرفته است. و آن ستمگران سر در گوش یکدیگر نهادند و گفتند: آیا این مرد جز این است که انسانى همانند شماست؟ آیا با آنکه به چشم خود مى‌بینید، همچنان از پى جادو مى‌روید؟
گفت: پروردگار من از هر سخنى در آسمان و زمین آگاه است و او شنوا و داناست.
گفتند: نه، خوابهاى پریشان است، یا دروغى است که مى‌بندد یا شاعرى است. پس براى ما از آن گونه که به پیامبران پیشین داده شده بود معجزه‌اى بیاورد.
پیش از آنها مردم قریه‌اى را که هلاک کردیم ایمان نیاورده بودند. آیا اینان ایمان مى‌آورند؟
ما پیش از تو به رسالت نفرستادیم مگر مردانى را که به آنها وحى مى‌کردیم و اگر خود نمى‌دانید از اهل کتاب بپرسید.
آنها را کالبدهایى نکردیم که به طعام نیازمند نباشند و عمر جاویدان هم نداشتند.
سپس هر وعده‌اى که با ایشان نهادیم برآوردیم، و آنها و هر کس را که خواستیم رهانیدیم و گزافکاران را هلاک کردیم.
کتابى بر شما نازل کرده‌ایم که در آن آوازه بزرگى شماست. آیا به عقل در نمى‌یابید؟
و چه بسیار ستمکاره مردمى را که هلاک کردیم و به جایشان مردمى دیگر بیافریدیم.
چون عذاب ما را حس مى‌کردند به ناگاه از آنجا مى‌گریختند.
مگریزید. به ناز و تنعم و خانه‌هاى خویش بازگردید، تا بازخواست گردید.
گفتند: واى بر ما، ما ستمکاره بوده‌ایم.
و همواره سخنشان این بود، تا همه را چون کشته درویده و آتش خاموش گشته گردانیدیم.
ما این آسمان و زمین و آنچه را میان آن دوست به بازیچه نیافریده‌ایم.
اگر خواستار بازیچه‌اى مى‌بودیم خود آن را مى‌آفریدیم، اگر خواسته بودیم.
بلکه حق را بر سر باطل مى‌زنیم، تا آن را درهم کوبد و باطل نابود شونده است. و واى بر شما از آنچه به خدا نسبت مى‌دهید.
از آن اوست هر که در آسمانها و زمین است. و آنان که در نزد او هستند، از عبادتش به تکبر سر نمى‌تابند و خسته نمى‌شوند.
شب و روز، بى آنکه فتورى در آنان پدید آید، تسبیح مى‌گویند.
آیا در زمین خدایانى برگزیده‌اند که مردگان را از گور برمى‌انگیزند؟
اگر در زمین و آسمان خدایانى جز الله مى‌بود، هر دو تباه مى‌شدند. پس الله، پروردگار عرش، از هر چه به وصفش مى‌گویند منزه است.
او در برابر هیچ یک از کارهایى که مى‌کند، بازخواست نمى‌شود ولى مردم بازخواست مى‌شوند.
آیا به جز او خدایانى را برگزیده‌اند؟ بگو: حجت خویش بیاورید. در این کتاب سخن کسانى است که با من هستند و سخن کسانى که پیش از من بوده‌اند. نه، بیشترینشان چیزى از حق نمى‌دانند و از آن اعراض مى‌کنند.
ما پیش از تو هیچ پیامبرى نفرستادیم، جز آنکه به او وحى کردیم که جز من خدایى نیست. پس مرا بپرستید.
و گفتند که خداى رحمان صاحب فرزند است. منزه است او. بلکه آنان بندگانى گرامى هستند،
در سخن بر او پیشى نمى‌گیرند و به فرمان او کار مى‌کنند.
مى‌داند، هر چه در برابر آنهاست و هر چه پشت سر آنهاست. و آنان جز کسانى را که خدا از آنها خشنود است شفاعت نمى‌کنند و از بیم او لرزانند.
هر کس از آنها که بگوید: من سواى او خدایم، جزاى چنین کسى را جهنم مى‌دهیم و ظالمان را چنین کیفر مى‌دهیم.
آیا کافران نمى‌دانند که آسمانها و زمین بسته بودند، ما آنها را گشودیم و هر چیز زنده‌اى را از آب پدید آوردیم؟ چرا ایمان نمى‌آورند؟
و بر زمین کوه‌ها بیافریدیم تا نلرزاندشان. و در آن راه‌هاى فراخ ساختیم، باشد که راه خویش بیابند.
و آسمان را سقفى مصون از تعرض کردیم و باز هم از عبرتهاى آن اعراض مى‌کنند.
اوست کسى که شب و روز و آفتاب و ماه را که هر یک در فلکى شناورند، بیافرید.
ما پیش از تو هیچ بشرى را جاویدان نساخته‌ایم. چسان اگر تو نیز بمیرى آنها جاویدان بمانند؟
هر کسى طعم مرگ را مى‌چشد. و شما را به خیر و شر مى‌آزماییم. و همه به نزد ما بازمى‌گردید.
کافران چون تو را ببینند بى شک مسخره‌ات خواهند کرد، که: آیا این همان مردى است که از خدایانتان به بدى یاد مى‌کند؟ و اینان خود یاد خداى رحمان را منکرند.
آدمى شتابکار آفریده شده. آیات خود را به شما نشان خواهم داد، شتاب مکنید.
مى‌گویند: اگر راست مى‌گویید، پس آن وعده کجاست؟
کافران، آنگاه که نتوانند آتش را از چهره و پشت خویش بازدارند و کسى به یاریشان برنخیزد، خواهند دانست.
اما نه، قیامت به ناگهان فراز آید و حیرانشان سازد و از عهده بازگرداندن آن برنیایند و مهلتشان ندهند.
پیامبرانى را که پیش از تو بودند نیز به مسخره گرفته بودند ولى عذابى که مسخره‌اش مى‌کردند بر سر مسخره‌کنندگان فرود آمد.
بگو: کیست آن که شما را شب و روز از قهر خداى رحمان حفظ مى‌کند؟ با این همه از یادکردن پروردگارشان اعراض مى‌کنند.
یا آنکه خدایانى دارند که به جاى ما آنان را از حوادث نگه مى‌دارند؟ نه، آن خدایان یارى خویشتن نتوانند و نه در برابر ما پناه داده شوند.
بلکه ما آنها و پدرانشان را بهره‌مند کردیم تا عمرشان به درازا کشید. آیا نمى‌بینند که قصد این سرزمین مى‌کنیم و از اطراف آن مى‌کاهیم؟ آیا باز هم آنها پیروزند؟
بگو: من شما را به وحى بیم مى‌دهم. ولى کران را چون بیم دهند، نمى‌شنوند.
و اگر شمه‌اى از عذاب پروردگارت به آنها برسد، خواهند گفت: واى بر ما که ستمکار بوده‌ایم.
روز قیامت ترازوهاى عدل را تعبیه مى‌کنیم، و به هیچ کس ستم نمى‌شود. اگر عملى به سنگینى یک خردل هم باشد به حسابش مى‌آوریم، که ما حساب‌کردن را بسنده‌ایم.
به موسى و هارون کتابى دادیم که حق و باطل را از یکدیگر تمیز مى‌دهد و روشنى و اندرز است براى پرهیزگاران.
آنان که از خداى خویش در نهان مى‌ترسند و از روز قیامت هراسناکند.
این مبارک قرآنى است که نازل کرده‌ایم. آیا منکر آن هستید؟
پیش از این به ابراهیم نیروى شناختش را عطا کردیم و به او آگاه بودیم.
آنگاه که به پدرش و قومش گفت: این تندیسها که به پرستش آنها دل نهاده‌اید چیستند؟
گفتند: پدرانمان را دیدیم که آنها را مى‌پرستیدند.
گفت: هر آینه شما و پدرانتان در گمراهى آشکارى بوده‌اید.
گفتند: براى ما سخن حقى آورده‌اى، یا ما را به بازى گرفته‌اى؟
گفت: نه، پروردگار شما، پروردگار آسمانها و زمین است. آن که آنها را بیافریده است. و من بر این سخن که مى‌گویم گواهى مى‌دهم.
و به خدا سوگند که چون شما بروید، چاره این بتانتان را خواهم کرد.
آنها را خرد کرد. مگر بزرگ ترینشان را، تا مگر به آن رجوع کنند.
گفتند: چه کس به خدایان ما چنین کرده است؟ هر آینه او از ستمکاران است.
گفتند: شنیده‌ایم که جوانى به نام ابراهیم، از آنها سخن مى‌گفته است.
گفتند: او را به محضر مردم بیاورید، تا شهادت دهند.
گفتند: اى ابراهیم، تو با خدایان ما چنین کرده‌اى؟
گفت: بلکه بزرگ‌ترینشان چنین کرده است. اگر سخن مى‌گویند از آنها بپرسید.
با خودشان گفت‌وگو کردند و گفتند: شما خود ستمکار هستید.
آنگاه به حیرت سر فرو داشتند و گفتند: تو خود مى‌دانى که اینان سخن نمى‌گویند.
گفت: آیا سواى الله چیزى را مى‌پرستید که نه شما را سود مى‌رساند نه زیان.
بیزارم از شما و از آن چیزهایى که سواى الله مى‌پرستید. آیا به عقل درنمى‌یابید؟
گفتند: اگر مى‌خواهید کارى بکنید، بسوزانیدش و خدایان خود را نصرت دهید.
گفتیم: اى آتش، بر ابراهیم خنک و سلامت باش.
مى‌خواستند براى ابراهیم مکرى بیندیشند، ولى ما زیانکارشان گردانیدیم.
او و لوط را رهانیدیم و به سرزمینى که آن را برکت جهانیان قرار داده‌ایم، بردیم.
و به او اسحاق و فرزندزاده‌اى چون یعقوب را بخشیدیم. و همه را از شایستگان گردانیدیم.
و همه را پیشوایانى ساختیم که به امر ما هدایت مى‌کردند. و انجام دادن کارهاى نیک و برپاى داشتن نماز و دادن زکات را به آنها وحى کردیم و همه پرستنده ما بودند.
و به لوط حکم و علم دادیم و از آن قریه که مردمش مرتکب پلیدیها مى‌شدند نجاتش بخشیدیم. آنها که مردمى بد و فاسق بودند.
او را در رحمت خویش داخل کردیم. که او از شایستگان بود.
و نوح را یاد کن که پیش از آن ما را ندا داد و ما به او پاسخ دادیم و او و خاندانش را از محنتى بزرگ رهانیدیم.
و او را بر مردمى که آیات ما را تکذیب مى‌کردند پیروزى دادیم. آنان بد مردمى بودند و ما همه را غرقه ساختیم.
و داود و سلیمان را یاد کن آنگاه که درباره کشتزارى داورى کردند که گوسفندان آن قوم، شبانه در آنجا مى‌چریدند. و ما شاهد داورى آنها بودیم.
و این شیوه داورى را به سلیمان آموختیم و همه را حکم و علم دادیم و کوه‌ها را مسخر داود گردانیدیم که آنها و پرندگان با او تسبیح مى‌گفتند و این همه ما کردیم.
و به او آموختیم تا برایتان زره بسازد. تا شما را به هنگام جنگیدنتان حفظ کند. آیا سپاسگزارى مى‌کنید؟
و تندباد را مسخر سلیمان کردیم که به امر او در آن سرزمین که برکتش داده بودیم حرکت مى‌کرد. و ما بر هر چیزى آگاهیم.
و گروهى از دیوان برایش در دریا غواصى مى‌کردند و جز آن به کارهاى دیگر مشغول بودند و ما حافظ آنها بودیم.
و ایوب را یاد کن آنگاه که پروردگارش را ندا داد: به من بیمارى و رنج رسیده است و تو مهربان‌ترین مهربانانى.
دعایش را اجابت کردیم. و آزار از او دور کردیم و خاندانش را و همانند آنها را با آنها به او بازگردانیدیم. و این رحمتى بود از جانب ما، تا خداپرستان همواره به یاد داشته باشند.
و اسماعیل و ادریس و ذوالکفل را یاد کن که همه از صابران بودند.
آنان را مشمول بخشایش خویش گردانیدیم و همه از شایستگان بودند.
و ذوالنون را، آنگاه که خشمناک برفت و پنداشت که هرگز بر او تنگ نمى‌گیریم. و در تاریکى ندا داد: هیچ خدایى جز تو نیست، تو منزه هستى و من از ستمکاران هستم.
دعایش را مستجاب کردیم و او را از اندوه رهانیدیم و مؤمنان را اینچنین مى‌رهانیم.
و زکریا را یاد کن، آنگاه که پروردگارش را ندا داد: اى پروردگار من، مرا تنها وامگذار. و تو بهترین وارثانى.
دعایش را مستجاب کردیم و به او یحیى را بخشیدیم و زنش را برایش شایسته گردانیدیم. اینان در کارهاى نیک شتاب مى‌کردند و با بیم و امید ما را مى‌خواندند و در برابر ما خاشع بودند.
و آن زن را یاد کن که شرمگاه خود را نگاه داشت و ما از روح خود در او دمیدیم و او و فرزندش را براى جهانیان عبرتى گردانیدیم.
این شریعت شماست، شریعتى یگانه. و من پروردگار شمایم، مرا بپرستید.
و در دین خویش فرقه فرقه شدند. همه به نزد ما بازمى‌گردند.
هر کس که کارى شایسته کند و ایمان آورده باشد، کوشش او را ناسپاسى نیست و ما اعمالش را مى‌نویسیم.
و قریه‌اى را که به هلاکت رسانده‌ایم محال است که بازگشتى داشته باشند.
تا آنگاه که یأجوج و مأجوج گشوده شوند و آنان را از بلندیها به شتاب سرازیر گردند.
و آن وعده راستین نزدیک گردد و چشمان کافران همچنان خیره ماند: واى بر ما، ما از این حال غافل بودیم. نه، که ستمکار مى‌بودیم.
شما و آن چیزهایى که سواى الله مى‌پرستیدید هیزمهاى جهنمید. شما به جهنم خواهید رفت.
اگر اینان خدایان مى‌بودند به جهنم نمى‌رفتند و حال آنکه همه در جهنم جاویدانند.
آنان در جهنم فریاد مى‌کشند و در آنجا هیچ نمى‌شنوند.
کسانى که پیش از این مقرر کرده‌ایم که به آنها نیکویى کنیم، از جهنم برکنارند.
اینان صداى دوزخ را نمى‌شنوند و در بهشت که هر چه خواهند مهیاست، جاودانه‌اند.
آن وحشت بزرگ غمگینشان نکند. و فرشتگان به دیدارشان آیند که این همان روزى است که به شما وعده داده بودند.
روزى که آسمان را چون طومارى نوشته درهم نوردیم. و چنان که نخستین‌بار بیافریدیم آفرینش از سر گیریم. این وعده‌اى است که برآوردنش بر عهده ماست و ما چنان خواهیم کرد.
و ما در زبور -پس از تورات- نوشته‌ایم که این زمین را بندگان صالح من به میراث خواهند برد.
و در این کتاب تبلیغى است براى مردم خداپرست.
و نفرستادیم تو را، جز آنکه مى‌خواستیم به مردم جهان رحمتى ارزانى داریم.
بگو: به من وحى شده که خداى شما خدایى است یکتا، آیا بدان گردن مى‌نهید؟
پس اگر رویگردان شدند، بگو: شما را خبر دادم تا همه در آگاهى یکسان باشید. و من نمى‌دانم آنچه شما را وعده کرده‌اند نزدیک است یا دور.
اوست که مى‌داند هر سخنى را که به آواز بلند گویید یا در دل پنهان دارید.
و نمى‌دانم شاید این آزمایشى براى شما و بهره‌مندى تا به هنگام مرگ باشد.
گفت: اى پروردگار من، به حق داورى کن. و پروردگار ما بخشاینده است و به رغم آنچه مى‌گویید همه از او یارى مى‌جویند.
اى مردم، از پروردگارتان بترسید، که زلزله قیامت حادثه بزرگى است.
آن روز که ببینیدش، هر شیردهنده‌اى شیرخواره‌اش را از یاد ببرد و هر آبستنى بار خود بر زمین گذارد و مردم را چون مستان بینى، حال آنکه مست نیستند بلکه عذاب خدا شدید است.
بعضى از مردم، بى هیچ دانشى در باره خدا مجادله مى‌کنند و از هر شیطان سرکشى پیروى مى‌کنند.
بر شیطان چنین مقرر شده که هر کس را که دوستش بدارد گمراه کند و به عذاب آتش سوزانش کشاند.
اى مردم، اگر از روز رستاخیز در تردید هستید، ما شما را از خاک و سپس از نطفه، آنگاه از لخته‌خونى و سپس از پاره‌گوشتى گاه تمام آفریده گاه ناتمام، بیافریده‌ایم، تا قدرت خود را برایتان آشکار کنیم. و تا زمانى معین هر چه را خواهیم در رحمها نگه مى‌داریم. آنگاه شما را که کودکى هستید بیرون مى‌آوریم تا به حد زورمندى خود رسید. بعضى از شما مى‌میرند و بعضى به سالخوردگى برده مى‌شوند تا آنگاه که هر چه آموخته‌اند فراموش کنند. و تو زمین را فسرده مى‌بینى. چون باران بر آن بفرستیم، در اهتزاز آید و نمو کند و از هر گونه گیاه بهجت‌انگیز برویاند.
و اینها دلیل بر آن است که خدا حق است، مردگان را زنده مى‌سازد و بر هر کارى تواناست.
و نیز قیامت خواهد آمد، شکى در آن نیست. و خدا همه کسانى را که در گورها هستند زنده مى‌کند.
از مردم کسى است که بى هیچ دانشى و هیچ راهنمایى و هیچ کتاب روشنى بخشى در باره خدا مجادله مى‌کند.
گردن را به تکبر به یکسو مى‌پیچاند تا مردم را از راه خدا گمراه سازد. نصیب او در دنیا خوارى است و در روز قیامت عذاب آتش را به او مى‌چشانیم:
این کیفر کارهایى است که پیش از این کرده‌اى، و خدا به بندگانش ستم نمى‌کند.
و از میان مردم کسى است که خدا را با تردید مى‌پرستد. اگر خیرى به او رسد دلش بدان آرام گیرد، و اگر آزمایشى پیش آید رخ برتابد. در دنیا و آخرت زیان بیند و آن زیانى آشکار است.
سواى خدا کسى را مى‌خواند که نه زیانى به او مى‌رساند و نه سودى، و این گمراهیى است بى‌انتها.
کسى را مى‌خواند که زیانش نزدیک‌تر از سود اوست. چه بد دوستدارى است و چه بد مصاحبى است.
خدا کسانى را که ایمان آورده و کارهاى شایسته کرده‌اند به بهشتهایى که در آن نهرها جارى است داخل مى‌سازد، و خدا هر چه خواهد همان مى‌کند.
کسى که مى‌پندارد که خدا در دنیا و آخرت یاریش نخواهد کرد، خویشتن را با ریسمانى از سقف بیاویزد تا خود را خفه کند و بنگرد که آیا این حیله خشمش را از میان خواهد برد.
بدین‌سان قرآن را نازل کردیم، با آیاتى روشنگر. و خدا هر کس را که بخواهد هدایت مى‌کند.
خدا میان آنان که ایمان آورده‌اند و آنان که کیش یهود یا صابئان یا نصارى یا مجوس برگزیده‌اند و آنان که مشرک شده‌اند، در روز قیامت حکم مى‌کند. زیرا او بر هر کارى ناظر است.
آیا ندیده‌اى که هر کس در آسمانها و هر کس که در زمین است و آفتاب و ماه و ستارگان و کوهها و درختان و جنبندگان و بسیارى از مردم خدا را سجده مى‌کنند؟ و بر بسیارى عذاب محقق شده و هر که را خدا خوار سازد، هیچ کس گرامیش نمى‌دارد. زیرا خدا هر چه بخواهد همان مى‌کند.
این دو گروه در باره پروردگارشان به خصومت برخاسته‌اند. براى آنان که کافرند جامه‌هایى از آتش بریده‌اند و از بالا بر سرشان آب جوشان مى‌ریزد.
بدان آب جوشان هر چه در درون شکم دارند و نیز پوستهایشان گداخته مى‌شود.
و نیز براى آنهاست گرزهایى آهنین.
هرگاه که خواهند از آن عذاب، از آن اندوه بیرون آیند، بار دیگر آنان را بدان بازگردانند که: بچشید عذاب آتش سوزنده را.
خدا کسانى را که ایمان آورده و کارهاى شایسته کرده‌اند به بهشتهایى که در آن نهرها جارى است داخل مى‌سازد. در آنجا با دستبندهایى از طلا و مروارید آراسته شوند و لباسشان از حریر است.
آنان به آن سخن پاک و به راه خداوند ستودنى راهنمایى شده‌اند.
آنهایى را که کافر شدند و مردم را از راه خدا و مسجدالحرام -که براى مردم چه مقیم و چه غریب یکسان است- بازمى‌دارند و نیز هر که را در آنجا قصد کجروى یا ستمکارى داشته باشد، عذاب دردآور مى‌چشانیم.
و مکان خانه را براى ابراهیم آشکار کردیم و گفتیم: هیچ چیز را شریک من مساز و خانه مرا براى طواف‌کنندگان و به نمازایستادگان و راکعان و ساجدان پاکیزه بدار.
و مردم را به حج فرا خوان تا پیاده یا سوار بر شتران تکیده از راه‌هاى دور نزد تو بیایند.
تا سودهایى را که از آن آنهاست ببینند و نام خدا را در روزهایى معین به هنگام ذبح چارپایانى که خدا رزق آنها ساخته، یاد کنند. پس از آنها بخورید و بینوایان فقیر را نیز اطعام کنید.
سپس چرک از خود دور کنند و نذرهاى خویش را ادا کنند و بر آن خانه کهنسال طواف کنند.
همچنین هر کس دست از حرام بدارد، در نزد پروردگارش برایش بهتر است. و چارپایان بر شما حلالند مگر آنهایى که برایتان خوانده شده. پس، از بتهاى پلید و سخن باطل و دروغ اجتناب ورزید.
روى آوردگان به خدا باشید و شرک نیاوردگان به او؛ و هر کس که به خدا شرک آورد، چونان کسى است که از آسمان فروافتد و مرغ او را برباید یا بادش به مکانى دور اندازد.
آرى، کسانى که شعایر خدا را بزرگ مى‌شمارند کارشان نشان پرهیزگارى دلهایشان باشد.
از آن شتران قربانى تا زمانى معین برایتان سودهاست، سپس جاى قربانیشان در آن خانه کهنسال است.
براى هر امتى رسم قربانى کردنى نهادیم تا بدان سبب که خدا از چارپایان روزیشان داده است، نام او را بر زبان رانند. پس خداى شما خدایى یکتاست، در برابر او تسلیم شوید. و تواضع‌کنندگان را بشارت ده،
آنان که چون نام خدا برده شود در دل بترسند و بدان هنگام که به آنها مصیبتى رسد شکیبایانند و نمازگزارانند و از آنچه روزیشان داده‌ایم انفاق مى‌کنند.
شتران قربانى را براى شما از شعایر خدا قرار دادیم. شما را در آن خیرى است. و همچنان که بر پاى ایستاده‌اند نام خدا را بر آنها بخوانید و چون پهلویشان بر زمین رسید از آنها بخورید و فقیران قانع و گدایان را اطعام کنید. اینها را براى شما رام کردیم. باشد که سپاسگزارى کنید.
گوشت و خون این شتران به خدا نمى‌رسد. آنچه به او مى‌رسد پرهیزگارى شماست. همچنین آنها را رام شما ساخت تا خدا را به شکرانه آنکه هدایتتان کرده است، به بزرگى یاد کنید. و نیکوکاران را بشارت ده.
خدا از کسانى که ایمان آورده‌اند دفاع مى‌کند، و خدا خیانتکاران ناسپاس را دوست ندارد.
به کسانى که به جنگ بر سرشان تاخت آورده‌اند و مورد ستم قرار گرفته‌اند، رخصت داده شد و خدا بر پیروز گردانیدنشان تواناست.
آنهایى که به ناحق از دیارشان رانده شده‌اند جز آن بود که مى‌گفتند: پروردگار ما خداى یکتاست؟ و اگر خدا بعضى را به وسیله بعضى دیگر دفع نکرده بود، دیرها و کلیساها و کنشتها و مسجدهایى که نام خدا به فراوانى در آن برده مى‌شود ویران مى‌گردید. و خدا هر کس را که یاریش کند، یارى مى‌کند و خدا توانا و پیروزمند است.
همان کسان که اگر در زمین مکانتشان دهیم نماز مى‌گزارند و زکات مى‌دهند و امر به معروف و نهى از منکر مى‌کنند. و سرانجام همه کارها با خداست.
اگر اینان تو را تکذیب کرده‌اند، پیش از آنها قوم نوح و عاد و ثمود نیز تکذیب کرده‌اند،
و نیز قوم ابراهیم و قوم لوط،
و مردم مدین. و موسى نیز تکذیب گردید. من به کافران مهلت دادم، آنگاه آنها را فروگرفتم. و عقوبت من چگونه بود؟
چه بسیار قریه‌هایى ستم پیشه را هلاک کردیم و سقفهایشان فروریخت و چه بسیار چاه‌ها که بیکاره ماند و قصرهاى رفیع گچکارى شده، بى‌صاحب.
آیا در زمین سیر نمى‌کنند تا صاحب دلهایى گردند که بدان تعقل کنند و گوشهایى که بدان بشنوند؟ زیرا چشمها نیستند که کور مى‌شوند، بلکه دلهایى که در سینه‌ها جاى دارند کور باشند.
از تو به شتاب عذاب مى‌طلبند و خدا هرگز وعده خود را خلاف نمى‌کند. و یک روز از روزهاى پروردگار تو برابر با هزار سال است از آن سان که مى‌شمرید.
چه بسیار قریه‌هایى را که ستم‌پیشه بودند و من مهلتشان دادم، آنگاه آنها را فروگرفتم. و بازگشت همه نزد من است.
بگو: اى مردم، من براى شما بیم‌دهنده‌اى آشکارم.
پس آنان را که ایمان آورده‌اند و کارهاى شایسته کرده‌اند، آمرزش و رزقى کرامند است.
و آنان که در رد آیات ما مى‌کوشند و مى‌خواهند ما را به عجز آورند، اهل جهنمند.
ما پیش از تو هیچ رسول یا نبیى را نفرستادیم مگر آنکه چون به خواندن آیات مشغول شد شیطان در سخن او چیزى افکند. و خدا آنچه را که شیطان افکنده بود نسخ کرد، سپس آیات خویش را استوارى بخشید. و خدا دانا و حکیم است.
چنین شود، تا آنچه شیطان در سخن او افکنده براى کسانى که در قلبهایشان بیمارى است و نیز سخت‌دلان، آزمایشى باشد، و ستمکاران در اختلافى بزرگ گرفتارند.
و تا دانش‌یافتگان بدانند که قرآن به راستى از جانب پروردگار توست و بدان ایمان بیاورند و دلهایشان بدان آرام گیرد. و خدا کسانى را که ایمان آورده‌اند به راه راست هدایت مى‌کند.
همواره کافران در آن شک مى‌کنند تا آنگاه که قیامت ناگهان بر سرشان فرارسد یا به عذاب روز بى‌شادمانى گرفتار آیند.
فرمانروایى در آن روز از آن خداست. میانشان حکم مى‌کند. پس کسانى که ایمان آورده‌اند و کارهاى شایسته کرده‌اند، در بهشتهاى پرنعمتند.
و کسانى که کفر ورزیده‌اند و آیات ما را دروغ شمرده‌اند، برایشان عذابى است خوارکننده.
و کسانى را که در راه خدا مهاجرت کردند، سپس کشته شدند یا خود مردند، خدا به رزقى نیکو روزى مى‌دهد. زیرا خدا بهترین روزى‌دهندگان است.
آنان را به جایى درآورد که از آن خشنود باشند. و هر آینه خدا دانا و شکیباست.
هر کس عقوبت کند همچنان که او را عقوبت کرده‌اند، آنگاه بر او ستم کنند، خدا یاریش خواهد کرد. زیرا خدا عفوکننده و آمرزنده است.
این بدان سبب است که خدا از شب مى‌کاهد و به روز مى‌افزاید و از روز مى‌کاهد و به شب مى‌افزاید. و خدا شنوا و بیناست.
این بدان سبب است که خدا حق است و آنچه جز او به خدایى مى‌خوانند باطل است و او بلندمرتبه و بزرگ است.
آیا ندیده‌اى که خدا از آسمان باران فرستاد و زمین پر سبزه گردید؟ هر آینه خدا باریک بین و آگاه است.
از آن اوست آنچه در آسمانها و آنچه در زمین است. اوست بى‌نیاز و در خور ستایش.
آیا ندیده‌اى که خدا هر چه را در روى زمین است مسخر شما کرده است و کشتیها را که در دریا به فرمان او مى‌روند؟ و آسمان را نگه داشته که جز به فرمان او بر زمین نیفتد. زیرا خدا را بر مردم رأفت و مهربانى است.
اوست آن که شما را زندگى بخشید و سپس بمیراند و باز زنده مى‌سازد. و آدمى ناسپاس است.
براى هر امتى آیینى نهادیم تا بر آن آیین باشد. پس در این کار با تو مجادله نکنند و مردم را به پروردگار خود دعوت کن، زیرا تو به راستى بر راه راست گام مى‌نهى.
اگر با تو مجادله کردند، بگو: خدا به هر کارى که مى‌کنید آگاهتر است.
در آنچه مورد اختلاف شماست، خدا در روز قیامت حکم خواهد کرد.
آیا ندانسته‌اى که خدا هر چه را که در آسمانها و زمین است مى‌داند؟ و این در کتابى نوشته است، و کارى است بر خدا آسان.
و سواى الله چیزى را مى‌پرستند که هیچ دلیلى بر وجودش نازل نشده است و هیچ دانشى بدان ندارند. و ستمکاران یاورى ندارند.
چون آیات روشنگر ما بر آنان خوانده شود، نشان انکار را بر چهره کافران مى‌شناسى؛ چنان که نزدیک باشد بر آنان که آیات را مى‌خوانند، حمله‌ور شوند. بگو: آیا شما را به چیزى بدتر از این آگاه کنم؟ آتش. خدا آن را به کسانى که ایمان نیاورده‌اند وعده داده است و آتش بد سرانجامى است.
اى مردم، مثلى زده شد. بدان گوش دهید. کسانى که آنها را به جاى الله به خدایى مى‌خوانید، اگر همه گرد آیند مگسى را نخواهند آفرید؛ و اگر مگسى چیزى از آنها برباید بازستاندنش را نتوانند. طالب و مطلوب هر دو ناتوانند.
خدا را چنان که سزاى اوست نشناختند. هر آینه خدا نیرومند و پیروز است.
خدا از میان فرشتگان و مردمان رسولانى برمى‌گزیند. هر آینه خدا شنوا و بیناست.
آنچه را که در پیش رویشان است و آنچه را که پشت سرشان است مى‌داند. و همه کارها بدو بازمى‌گردد.
اى کسانى که ایمان آورده‌اید، رکوع کنید و سجده کنید و پروردگارتان را بپرستید و کارهاى نیک به جاى آورید، باشد که رستگار گردید.
در راه خداوند چنان که باید جهاد کنید. او شما را برگزید. و برایتان در دین هیچ تنگنایى پدید نیاورد. کیش پدرتان ابراهیم است. او پیش از این و در این شما را مسلمان نامید. تا پیامبر بر شما گواه باشد و شما بر دیگر مردم گواه باشید. پس نماز بگزارید و زکات بدهید و به خدا توسل جویید. اوست مولاى شما. چه مولایى نیکو و چه یاورى نیکو.
به تحقیق رستگار شدند مؤمنان:
آنان که در نمازشان خشوع مى‌ورزند،
و آنان که از بیهوده اعراض مى‌کنند،
و آنان که زکات را مى‌پردازند،
و آنان که شرمگاه خود را نگه مى‌دارند،
جز بر همسران یا کنیزان خویش، که در نزدیکى با آنان مورد ملامت قرار نمى‌گیرند؛
و کسانى که غیر از این دو بجویند از حد خویش تجاوز کرده‌اند.
و آنان که امانتها و پیمانهاى خود مراعات مى‌کنند،
و آنان که بر نمازهاى خود مواظبند،
اینان میراث‌بران هستند:
که فردوس را که همواره در آن جاویدانند به میراث مى‌برند.
هر آینه ما انسان را از گل خالص آفریدیم.
سپس او را نطفه‌اى در جایگاهى استوار قرار دادیم.
آنگاه از آن نطفه، لخته خونى آفریدیم و از آن لخته خون، پاره‌گوشتى و از آن پاره‌گوشت، استخوانها آفریدیم و استخوانها را به گوشت پوشانیدیم؛ بار دیگر او را آفرینشى دیگر دادیم. در خور تعظیم است خداوند، آن بهترین آفرینندگان.
و بعد از این همه شما خواهید مرد.
باز در روز قیامت زنده مى‌گردید.
و بر فراز سرتان هفت آسمان بیافریدیم، حال آنکه از این مخلوق غافل نبوده‌ایم.
و از آسمان به اندازه نیاز آب فرستادیم و آن را در زمین جاى دادیم و ما بر نابودکردنش توانا هستیم.
با آن آب برایتان بوستانهایى از خرما و انگور پدید آوردیم. شما را در آن باغها میوه‌هاى بسیارى است که از آنها مى‌خورید.
و درختى است که در طور سینا مى‌روید. روغن مى‌دهد و آن روغن براى خورندگان، نان خورشى است.
شما را در چارپایان عبرتى است. از شیرى که در شکمشان هست سیرابتان مى‌کنیم و از آنها سودهاى بسیار مى‌برید و از آنها مى‌خورید.
و بر آنها و بر کشتیها سوار مى‌شوید.
هر آینه نوح را بر قومش فرستادیم. گفت: اى قوم من، خداى یکتا را بپرستید. شما را خداوندى جز او نیست. آیا پروا نمى‌کنید؟
مهتران قومش که کافر بودند، گفتند: این مرد انسانى است همانند شما، مى‌خواهد بر شما برترى جوید. اگر خدا مى‌خواست فرشتگانى را مى‌فرستاد. ما هرگز چنین چیزى در روزگار نیاکانمان نشنیده‌ایم.
او مرد دیوانه‌اى بیش نیست. یکچند بر او صبر کنید.
گفت: اى پروردگار من، اکنون که مرا تکذیب مى‌کنند، یاریم کن.
به او وحى کردیم که کشتى را در حضور ما و به الهام ما بساز. و چون فرمان ما در رسید و آب از تنور بیرون زد از هر جنسى دو تا و نیز کسان خود را به آن ببر. مگر آن کس که پیش از این در باره او سخن رفته است. و در باره ستمکاران با من سخن مگوى که آنها همه غرقه‌شدگانند.
چون خود و همراهانت به کشتى نشستید، بگو: سپاس خدایى را که ما را از مردم ستمکاره رهایى بخشید.
و بگو: اى پروردگار من، مرا فرود آور در جایگاهى مبارک، که تو بهترین راهبرانى.
در این داستان عبرتها و پندهاست، و ما تنها آزمایندگانى بودیم.
و بعد از آنها مردمى دیگر بیافریدیم.
و از خودشان به میانشان پیامبرى فرستادیم که: خداى یکتا را بپرستید، شما را خدایى جز او نیست. آیا پروا نمى‌کنید؟
گروهى از مهتران قومش که کافر بودند و دیدار آخرت را دروغ مى‌شمردند و در این دنیایشان عیش و نعمت داده بودیم، گفتند: این مرد انسانى است همانند شما؛ از آنچه مى‌خورید مى‌خورد و از آنچه مى‌آشامید مى‌آشامد.
و اگر از انسانى همانند خود اطاعت کنید، زیان کرده‌اید.
آیا به شما وعده مى‌دهد که چون مردید و خاک و استخوان شدید، شما را از گور بیرون مى‌آورند؟
این وعده‌اى که به شما داده شده بعید است، بعید.
جز همین زندگانى دنیوى ما هیچ نیست، به دنیا مى‌آییم و مى‌میریم و دیگربار زنده نمى‌شویم.
این مردى است که به خداى یکتا دروغ مى‌بندد و ما به او ایمان نمى‌آوریم.
گفت: اى پروردگار من، اکنون که تکذیبم مى‌کنند، یاریم کن.
گفت: به همین زودى از کرده پشیمان مى‌شوند.
پس به حق، بانگى سخت آنان را فرو گرفت. مانند گیاه خشکشان کردیم. اى، نصیب مردم ستمکاره دورى از رحمت خدا باد.
و بعد از آنها مردمى دیگر بیافریدیم.
هیچ ملتى از اجل خود نه پیش مى‌افتد و نه تأخیر مى‌کند.
سپس پى‌درپى پیامبران خود را فرستادیم. هر بار که پیامبرى بر ملتى آمد تکذیبش کردند و ما نیز آنها را از پس یکدیگر به هلاکت رسانیدیم و آنان را داستانها کردیم. اى، نصیب مردمى که ایمان نمى‌آورند دورى از رحمت خدا باد.
آنگاه موسى و برادرش هارون را با آیات خود و دلایل روشن فرستادیم؛
نزد فرعون و مهتران قومش. پس گردنکشى کردند که مردمى برترى جوى بودند،
و گفتند: آیا به دو انسان که همانند ما هستند و قومشان بندگان ما بودند، ایمان بیاوریم؟
آنها را تکذیب کردند و خویشتن به هلاکت افکندند.
هر آینه ما به موسى کتاب دادیم، باشد که هدایت شوند.
و پسر مریم و مادرش را آیتى ساختیم و آن دو را بر بلند جایى که قرار گاهى و آب روان داشت جاى دادیم.
اى پیامبران، از چیزهاى پاکیزه و خوش بخورید و کارهاى شایسته کنید که من به کارهایى که مى‌کنید آگاهم.
هر آینه این دین شما دینى است واحد، و من پروردگار شمایم؛ از من بترسید.
پس دین خود را فرقه‌فرقه کردند و هر فرقه‌اى به روشى که برگزیده بود دلخوش بود.
آنان را تا چندى در گمراهیشان رها کن.
آیا مى‌پندارند که آن مال و فرزند که ارزانیشان مى‌داریم،
براى آن است که مى‌کوشیم خیرى به آنها برسانیم؟ نه، که آنان در نمى‌یابند.
آنهایى که از خوف پروردگارشان لرزانند،
و آنهایى که به آیات پروردگارشان ایمان مى‌آورند،
و آنهایى که به پروردگارشان شرک نمى‌آورند،
و آنهایى که همه آنچه را باید ادا کنند، ادا مى‌کنند و باز هم دلهایشان ترسان است که باید نزد پروردگارشان باز گردند،
اینان هستند که به کارهاى نیک مى‌شتابند و در آن بر یکدیگر سبقت مى‌جویند.
بر هیچ کس جز به اندازه توانش تکلیف نمى‌کنیم. و نزد ما کتابى است که به حق سخن مى‌گوید. و بر آنها ستمى نمى‌رود.
نه، دلهایشان از این سخن در پرده غفلت است. و آنها را کارهایى است جز این کارها، که مى‌کنند.
تا آنگاه که ناز پروردگانشان را به عذاب گرفتار کنیم و ناله سر دهند.
امروز ناله سر مدهید که شما را از عذاب ما کس نرهاند.
آیات من برایتان خوانده مى‌شد و شما نمى‌پذیرفتید و پس‌پس مى‌رفتید.
بر آن نخوت مى‌فروختید و شب هنگام در افسانه‌سرایى ناسزا مى‌گفتید.
آیا در این سخن نمى‌اندیشند یا براى آنها چیزى نازل شده که براى نیاکانشان نازل نشده بود؟
یا آنکه پیامبرشان را نشناخته‌اند که انکارش مى‌کنند؟
یا مى‌گویند که دیوانه است؟ نه، پیامبرشان با دین حق بر آنها مبعوث شد، ولى بیشترینشان از حق کراهت دارند.
اگر حق از پى هوسهایشان مى‌رفت، آسمانها و زمین و هر که در آنهاست تباه مى‌شد. ولى ما اندرزشان فرستادیم و آنها از اندرزشان رویگردان شدند.
یا تو از آنها مزدى مى‌طلبى؟ مزد پروردگارت بهتر است، که او بهترین روزى‌دهندگان است.
هر آینه تو به راه راستشان مى‌خوانى.
و کسانى که به آخرت ایمان ندارند از راه راست منحرفند.
اگر بر آنها رحمت مى‌آوردیم و آزارى را که بدان گرفتارند از آنها دور مى‌ساختیم، باز هم همچنان با سرسختى در طغیان خویش سرگشته مى‌ماندند.
به عذاب گرفتارشان کردیم. پس در مقابل پروردگارشان نه فروتنى کردند و نه تضرع.
تا آنگاه که درى از عذاب سخت بر رویشان گشودیم، چنان که از همه جا نومید گشتند.
و اوست آن خدایى که برایتان گوش و چشم و دل بیافرید. چه اندک سپاس مى‌گزارید.
اوست آن خدایى که شما را در روى زمین پدید آورد و همه نزد او گرد آورده مى‌شوید.
و اوست آن خدایى که زنده مى‌کند و مى‌میراند و آمدوشد شب و روز از آن اوست. چرا تعقل نمى‌کنید؟
نه، آنها نیز همان سخنان گفتند که پیشینیان مى‌گفتند:
گفتند: آیا اگر ما بمیریم و خاک و استخوان شویم باز هم زنده مى‌شویم؟
به ما و پدرانمان نیز پیش از این چنین وعده‌هایى داده شده بود. اینها چیزى جز افسانه‌هاى پیشینیان نیست.
بگو: اگر مى‌دانید، این زمین و هر که در آن است از آن کیست؟
خواهند گفت: از آن خدا. بگو: آیا پند نمى‌گیرید؟
بگو: کیست پروردگار آسمانهاى هفتگانه و پروردگار عرش بزرگ؟
خواهند گفت: خدا. بگو: آیا پروا نمى‌کنید؟
بگو: اگر مى‌دانید، ملکوت همه چیزها به دست کیست؟ کیست آن که به همه کس پناه دهد و کسى را از او پناه نیست؟
خواهند گفت: خدا. بگو: پس چرا فریب مى‌خورید؟
نه، ما برایشان سخن راست فرستادیم و آنان دروغ مى‌گویند.
خدا هیچ فرزندى ندارد و هیچ خدایى با او نیست. اگر چنین مى‌بود، هر خدایى با آفریدگان خود به یک سو مى‌کشید و بر یکدیگر برترى مى‌جستند. خدا از آن گونه که او را وصف مى‌کنند، منزه است.
داناى نهان و آشکارا، از هر چه شریک او مى‌سازند برتر است.
بگو: اى پروردگار من، کاش چیزى را که به آنان وعده داده شده به من مى‌نمایاندى.
پس اى پروردگار من، مرا در زمره ستمکاران قرار مده.
و ما اگر بخواهیم که آنچه را به آنان وعده داده‌ایم، تو را بنمایانیم، مى توانیم.
سخن بد آنان را به هر نیکوترت مى‌آید پاسخ گوى. ما به سخن آنان آگاهتر هستیم.
بگو: اى پروردگار من، از وسوسه‌هاى شیطان به تو پناه مى‌آورم.
و به تو پناه مى‌آورم، اى پروردگار من، اگر نزد من حاضر آیند.
چون یکیشان را مرگ فرارسد، گوید: اى پروردگار من، مرا بازگردان.
شاید، کارهاى شایسته‌اى را که ترک کرده بودم به جاى آورم. هرگز. این سخنى است که او مى‌گوید و پشت سرشان تا روز قیامت مانعى است که بازگشت نتوانند.
چون در صور دمیده شود، هیچ خویشاوندیى میانشان نماند و هیچ از حال یکدیگر نپرسند.
آنان که ترازویشان سنگین باشد، خود، رستگارانند.
و آنان که ترازویشان سبک باشد، به خود زیان رسانیده‌اند و در جهنم، جاوید ماندگانند.
آتش چهره‌هایشان را مى‌سوزاند و لبانشان آماس کرده و برگشته است.
آیا آیات من برایتان خوانده نمى‌شد و آنها را دروغ مى‌انگاشتید؟
گویند: اى پروردگار ما، شوربختیمان بر ما غلبه کرد و ما مردمى گمراه بودیم.
اى پروردگار ما، ما را از این آتش بیرون آور. اگر دیگر بار چنان کردیم، از ستمکاران باشیم.
گوید: در آتش گم شوید و با من سخن مگویید.
آرى، گروهى از بندگان من مى‌گفتند: اى پروردگار ما، ایمان آوردیم؛ ما را بیامرز، و بر ما رحمت آور که تو بهترین رحمت آورندگانى.
و شما ریشخندشان مى‌کردید، تا یاد مرا از خاطرتان بزدودند. و شما همچنان به آنها مى‌خندیدید.
امروز آنها را به خاطر صبرى که مى‌کردند پاداش مى‌دهم. آنها به مراد خود رسیده‌اند.
گوید: به شمار سالها، چه مدت در زمین زیسته‌اید؟
گویند: یک روز یا قسمتى از یک روز. از آنها که مى‌شمردند بپرس.
گوید: اگر آگاهى داشتید، مى‌دانستید که جز اندکى نزیسته‌اید.
آیا پندارید که شما را بیهوده آفریده‌ایم و شما به نزد ما بازگردانده نمى‌شوید؟
پس فراتر است خداى یکتا، آن فرمانرواى راستین. هیچ خدایى جز او نیست. پروردگار عرش بزرگوار است.
آن کس که جز خداى یکتا خداى دیگرى را مى‌خواند که به حقانیتش هیچ برهانى ندارد، جز این نیست که حسابش نزد پروردگارش خواهد بود. و کافران رستگار نمى‌شوند.
و بگو: اى پروردگار من، بیامرز و رحمت آور و تو بهترین رحمت‌آورندگان هستى.
سوره‌اى است که آن را نازل کرده‌ایم و واجبش ساخته‌ایم و در آن آیاتى روشن فرستاده‌ایم، باشد که پند گیرید.
زن و مرد زناکار را هر یک صد ضربه بزنید. و اگر به خدا و روز قیامت ایمان دارید، مباد که در حکم خدا نسبت به آن دو دستخوش ترحم گردید. و باید که به هنگام شکنجه کردنشان گروهى از مؤمنان حاضر باشند.
مرد زناکار، جز زن زناکار یا مشرک را نمى‌گیرد، و زن زناکار را جز مرد زناکار یا مشرک نمى‌گیرد. و این بر مؤمنان حرام شده است.
کسانى را که زنان عفیف را به زنا متهم مى‌کنند و چهار شاهد نمى‌آورند، هشتاد ضربه بزنید، و از آن پس هرگز شهادتشان را نپذیرید که مردمى فاسقند.
مگر کسانى که بعد از آن توبه کنند و به صلاح آیند. زیرا خدا آمرزنده و مهربان است.
و کسانى که زنان خود را به زنا متهم مى‌کنند و شاهدى جز خود ندارند، هر یک از آنها را چهار بار شهادت است به نام خدا که از راستگویان است.
و بار پنجم بگوید که لعنت خدا بر او باد اگر از دروغگویان باشد.
و اگر آن زن چهار بار به خدا سوگند خورد که آن مرد دروغ مى‌گوید، حد از او برداشته مى‌شود.
و بار پنجم بگوید که خشم خدا بر او باد اگر مرد از راستگویان باشد.
چه مى‌شد اگر فضل و رحمتى که خدا بر شما ارزانى داشته است نمى‌بود؟ و اگر نه این بود که خدا توبه‌پذیر و حکیم است؟
کسانى که آن دروغ بزرگ را ساخته‌اند گروهى از شمایند. مپندارید که شما را در آن شرى بود. نه، خیر شما در آن بود. هر مردى از آنها بدان اندازه از گناه که مرتکب شده است به کیفر رسد، و از میان آنها آن که بیشترین این بهتان را به عهده دارد به عذابى بزرگ گرفتار مى‌آید.
چرا هنگامى که آن بهتان را شنیدید مردان و زنان مؤمن به خود گمان نیک نبردند و نگفتند که این تهمتى آشکار است؟
چرا چهار شاهد بر ادعاى خود نیاوردند؟ پس اگر شاهدانى نیاورده‌اند، در نزد خدا در زمره دروغگویانند.
اگر فضل و رحمت خدا در دنیا و آخرت ارزانیتان نمى‌بود، به سزاى آن سخنان که مى‌گفتید شما را عذابى بزرگ درمى‌رسید.
آنگاه که آن سخن را از دهان یکدیگر مى‌گرفتید و چیزى بر زبان مى‌راندید که در باره آن هیچ نمى‌دانستید و مى‌پنداشتید که کارى خرد است، و حال آنکه در نزد خدا کارى بزرگ بود.
چرا آنگاه که این سخن شنیدید نگفتید: ما را نشاید که آن را بازگوییم، پروردگارا تو منزهى، این تهمتى بزرگ است؟
خدا شما را اندرز مى‌دهد که اگر از مؤمنان هستید، بار دیگر گرد چنان کارى مگردید.
خدا آیات را براى شما بیان مى‌کند. و خدا دانا و حکیم است.
براى کسانى که دوست دارند در باره مؤمنان تهمت زنا شایع شود، در دنیا و آخرت عذابى دردآور مهیاست. خدا مى‌داند و شما نمى‌دانید.
چه مى‌شد اگر فضل و رحمتى که خدا به شما ارزانى داشته است نمى‌بود؟ و اگر نه این بود که خدا مهربان و بخشاینده است؟
اى کسانى که ایمان آورده‌اید، پاى به جاى پاى شیطان مگذارید. و هر که پاى به جاى پاى شیطان گذارد، بداند که او به فحشا و منکر فرمان مى‌دهد. و اگر فضل و رحمتى که خدا بر شما ارزانى داشته است نمى‌بود، هیچ یک از شما هرگز روى پاکى نمى‌دید. ولى خدا هر کس را که بخواهد پاکیزه مى‌سازد. و خدا شنوا و داناست.
توانگران و آنان که گشایشى در کار آنهاست، نباید سوگند بخورند که به خویشاوندان و مسکینان و مهاجران در راه خدا چیزى ندهند. باید ببخشند و ببخشایند. آیا نمى‌خواهید که خدا شما را بیامرزد؟ و خداست آمرزنده مهربان.
کسانى که بر آنان پاکدامن و بى‌خبر از فحشا و مؤمن تهمت زنا مى‌زنند، در دنیا و آخرت لعنت شده‌اند و برایشان عذابى است بزرگ،
روزى که زبانشان و دستهایشان و پاهایشان به زیانشان بر کارهایى که مى‌کرده‌اند شهادت دهند.
آن روز که خدا جزایشان را به تمامى بدهد و بدانند که خدا حقیقت آشکار است.
زنان ناپاک براى مردان ناپاک و مردان ناپاک براى زنان ناپاک و زنان پاک براى مردان پاک و مردان پاک براى زنان پاک. آنها از آنچه در باره‌شان مى‌گویند منزهند. آمرزش و رزق نیکو براى آنهاست.
اى کسانى که ایمان آورده‌اید، به خانه‌اى غیر از خانه خود، بى آنکه اجازت طلبیده و بر ساکنانش سلام کرده باشید، داخل مشوید. این براى شما بهتر است، باشد که پند گیرید.
و اگر در خانه، کسى را نیافتید، داخل مشوید تا شما را رخصت دهند. و اگر گویند: بازگردید؛ بازگردید. این برایتان پاکیزه‌تر است. و خدا به هر کارى که مى‌کنید آگاه است.
بر شما گناهى نیست اگر به خانه‌هاى غیر مسکون که متاعى در آن دارید داخل شوید. هر چه را آشکار سازید یا پنهان دارید خدا به آن آگاه است.
به مردان مؤمن بگو که چشمان خویش فروگیرند و شرمگاه خود نگه دارند. این برایشان پاکیزه‌تر است. زیرا خدا به کارهایى که مى‌کنند آگاه است.
و به زنان مؤمن بگو که چشمان خویش فروگیرند و شرمگاه خود نگه دارند و زینتهاى خود را جز آن مقدار که پیداست آشکار نکنند و مقنعه‌هاى خود را تا گریبان فروگذارند و زینتهاى خود را آشکار نکنند، جز براى شوهر خود یا پدر خود یا پدر شوهر خود یا پسر خود یا پسر شوهر خود یا برادر خود یا پسر برادر خود، یا پسر خواهر خود یا زنان همکیش خود، یا بندگان خود، یا مردان خدمتگزار خود که رغبت به آن ندارند، یا کودکانى که از شرمگاه زنان بى‌خبرند. و نیز چنان پاى بر زمین نزنند تا آن زینت که پنهان کرده‌اند دانسته شود. اى مؤمنان، همگان به درگاه خدا توبه کنید، باشد که رستگار گردید.
عزبهایتان را و غلامان و کنیزان خود را که شایسته باشند همسر دهید. اگر بینوا باشند خدا به کرم خود توانگرشان خواهد ساخت، که خدا گشایش‌دهنده و داناست.
آنان که استطاعت زناشویى ندارند، باید پاکدامنى پیشه کنند تا خدا از کرم خویش توانگرشان گرداند. و از بندگانتان آنان که خواهان بازخریدن خویشند، اگر در آنها خیرى یافتید، بازخریدنشان را بپذیرید. و از آن مال که خدا به شما ارزانى داشته است به آنان بدهید. و کنیزان خود را اگر خواهند که پرهیزگار باشند به خاطر ثروت دنیوى به زنا وادار مکنید. هر کس که آنان را به زنا وادارد، خدا براى آن کنیزان که به اکراه بدان کار وادار گشته‌اند آمرزنده و مهربان است.
به تحقیق براى شما آیاتى روشن و داستانهایى از کسانى که پیش از شما بوده‌اند و نیز اندرزهایى براى پرهیزگاران نازل کردیم.
خدا نور آسمانها و زمین است. مثل نور او چون چراغدانى است که در آن چراغى باشد، آن چراغ درون آبگینه‌اى و آن آبگینه چون ستاره‌اى درخشنده. از روغن درخت پربرکت زیتون که نه خاورى است و نه باخترى افروخته باشد. روغنش روشنى بخشد هر چند آتش بدان نرسیده باشد. نورى افزون بر نور دیگر. خدا هر کس را که بخواهد بدان نور راه مى‌نماید و براى مردم مثلها مى‌آورد، زیرا بر هر چیزى آگاه است.
آن نور در خانه‌هایى است که خدا رخصت داد ارجمندش دارند و نامش در آنجا یاد شود و او را هر بامداد و شبانگاه تسبیح گویند:
مردانى که هیچ تجارت و خرید و فروختى از یاد خدا و نمازگزاردن و زکات دادن بازشان ندارد، از روزى که دلها و دیدگان دگرگون مى‌شوند هراسناکند.
تا خدا به نیکوتر از آنچه کرده‌اند جزایشان دهد، و از فضل خود بر آن بیفزاید، و خدا هر که را خواهد بى‌حساب روزى دهد.
اعمال کافران چون سرابى است در بیابانى. تشنه، آبش پندارد و چون بدان نزدیک شود هیچ نیابد و خدا را نزد خود یابد که جزاى او را به تمام بدهد. و خدا زود به حسابها مى‌رسد.
یا همانند تاریکیهایى است در دریایى ژرف، که موجش فرو پوشد و بر فراز آن موجى دیگر و بر فرازش ابرى است تیره، تاریکیهایى بر فراز یکدیگر، آن سان که اگر دست خود بیرون آرد آن را نتواند دید. و آن که خدا راهش را به هیچ نورى روشن نکرده باشد، هیچ نورى فرا راه خویش نیابد.
آیا ندیده‌اى که هر چه در آسمانها و زمین است و نیز مرغانى که در پروازند تسبیح گوى خدا هستند؟ همه نماز و تسبیح او را مى‌دانند. و خدا به هر کارى که مى‌کنند آگاه است.
از آن خداست فرمانروایى آسمانها و زمین و بازگشت همگان نزد اوست.
آیا ندیده‌اى که خدا ابرهایى را به آهستگى مى‌راند، آنگاه آنها را به هم مى‌پیوندد و ابرى انبوه پدید مى‌آورد و باران را بینى که از خلال آن بیرون مى‌آید. و از آسمان، از آن کوه‌ها که در آنجاست تگرگ مى‌فرستد و هر که را خواهد با آن مى‌زند و از هر که مى‌خواهد بازش مى‌دارد. روشنایى برقش نزدیک باشد که دیدگان را کور سازد.
خدا شب و روز را مى‌گرداند. خردمندان را در این عبرتى است.
و خدا هر جنبنده‌اى را از آب بیافرید. بعضى از آنها بر شکم مى‌روند و بعضى بر دوپا مى‌روند و بعضى بر چهارپا مى‌روند. خدا هر چه بخواهد مى‌آفریند. زیرا خدا بر هر کارى تواناست.
به تحقیق آیاتى روشنگر نازل کردیم و خدا هر کس را که بخواهد به راه راست هدایت مى‌کند.
و مى‌گویند: به خدا و پیامبرش ایمان آورده‌ایم و اطاعت مى‌کنیم. پس از آن گروهى از آنان باز مى‌گردند. و اینان ایمان نیاورده‌اند.
چون آنها را به خدا و پیامبرش خوانند تا میانشان حکم کند، بینى که گروهى اعراض مى‌کنند.
و اگر حق با آنها باشد مى‌آیند و به حکم گردن مى‌نهند.
آیا در دلهایشان مرضى است یا در تردید هستند یا بیم آن دارند که خدا و پیامبرش بر آنها ستم کنند؟ نه، آنان خود ستم پیشگانند.
چون مؤمنان را به خدا و پیامبرش فرا خوانند تامیانشان حکم کند، سخنشان جز این نیست که مى‌گویند: شنیدیم و اطاعت کردیم. اینان رستگارانند.
و کسانى که از خدا وپیامبرش فرمان مى‌برند و از خدا مى‌ترسند و پرهیزگارى مى‌کنند، رستگارانند.
به خدا قسم خوردند، قسمهاى سخت، که اگر به آنها فرمان دهى از دیار خود بیرون روند. بگو: قسم مخورید، طاعتى در خور بیاورید. خدا به کارهایى که مى‌کنید آگاه است.
بگو: از خدا اطاعت کنید و از پیامبر اطاعت کنید. پس اگر رویگردان شوید، بر پیامبر است آنچه بدو تکلیف کرده‌اند، و بر شماست آنچه بر شما تکلیف کرده‌اند. و اگر از او اطاعت کنید هدایت یابید. و بر پیامبر جز تبلیغ آشکار هیچ نیست.
خدا به کسانى از شما که ایمان آورده‌اند و کارهاى شایسته کرده‌اند وعده داد که در روى زمین جانشین دیگرانشان کند، همچنان که مردمى را که پیش از آنها بودند جانشین دیگران کرد. و دینشان را -که خود برایشان پسندیده است- استوار سازد. و وحشتشان را به ایمنى بدل کند. مرا مى‌پرستند و هیچ چیزى را با من شریک نمى‌کنند. و آنها که از این پس ناسپاسى کنند، نافرمانند.
و نماز بگزارید و زکات بدهید و از پیامبر اطاعت کنید، باشد که بر شما رحمت آورند.
مپندار که کافران مى‌توانند در این سرزمین به جایى بگریزند. جایگاهشان جهنم است، و چه بد سرانجامى است.
اى کسانى که ایمان آورده‌اید، باید بندگان شما و آنها که هنوز به حد بلوغ نرسیده‌اند، در سه هنگام از شما براى وارد شدن به خانه رخصت طلبند: پیش از نماز صبح و هنگام ظهر که لباس از تن بیرون مى‌کنید و بعد از نماز عشا. این سه وقت، وقت خلوت شماست. در غیر آن سه هنگام، شما و آنها گناهى مرتکب نشده‌اید اگر بر یکدیگر بگذرید. خدا آیات را اینچنین براى شما بیان مى‌کند، و خدا دانا و حکیم است.
و چون اطفال شما به حد بلوغ رسیدند، باید همانند کسانى که ذکرشان گذشت رخصت طلبند. خدا آیات را اینچنین براى شما بیان مى‌کند. و خدا دانا و حکیم است.
پیرزنان که دیگر امید شوى‌کردنشان نیست، بى‌آنکه زینتهاى خود را آشکار کنند، اگر چادر خویش بنهند مرتکب گناهى نشده‌اند. و خوددارى‌کردن برایشان بهتر است و خدا شنوا و داناست.
بر نابینا حرجى نیست و بر لنگ حرجى نیست و بر بیمار حرجى نیست. و بر شما حرجى نیست اگر از خانه خود یا خانه پدرتان یا خانه مادرتان یا خانه برادرتان یا خانه خواهرتان یا خانه عمویتان یا خانه عمه‌تان یا خانه داییتان یا خانه خاله‌تان یا خانه‌اى که کلیدهاى آن نزد شماست یا خانه دوستتان چیزى بخورید. و گناهى مرتکب نشده‌اید اگر با هم بخورید یا جداجدا. و چون به خانه‌اى داخل شوید بر یکدیگر سلام کنید. این تحیتى است مبارک و پاکیزه از جانب خدا. خدا آیات را براى شما اینچنین بیان مى‌کند، باشد که تعقل کنید.
مؤمنان کسانى هستند که به خدا و پیامبرش ایمان آورده‌اند. و چون با پیامبر در کارى همگانى باشند، تا از او رخصت نطلبیده‌اند نباید بروند. آنان که از تو رخصت مى‌طلبند، کسانى هستند که به خدا و پیامبرش ایمان آورده‌اند. پس هنگامى که از تو براى پاره‌اى از کارهایشان رخصت خواستند، به هر یک از آنان که خواهى رخصت بده و برایشان از خدا آمرزش بخواه، که خدا آمرزنده و مهربان است.
آنچنان که یکدیگر را صدا مى‌زنید، پیامبر را صدا مزنید. خدا مى‌داند چه کسانى از شما در پناه دیگرى خود را پنهان مى‌سازند و آهسته آهسته بیرون مى‌روند. آنان که از فرمان او سرپیچى مى‌کنند باید بترسند که مباد به آنها فتنه‌اى یا عذابى دردآور برسد.
از آن خداست هر چه در آسمانها و زمین است. مى‌داند که شما بر چه کارید. و آن روز که به او بازگردانده شوند آنان را از کارهایى که کرده‌اند آگاه سازد. و خدا بر هر چیزى داناست.
بزرگ است و بزرگوار آن کس که این فرقان را بر بنده خود نازل کرد، تا جهانیان را بیم‌دهنده‌اى باشد.
آن کس که از آن اوست فرمانروایى آسمانها و زمین، و فرزندى نگرفته است، و او را شریکى در فرمانروایى نیست، و هر چیز را بیافریده است، و آن را به اندازه آفریده است.
سواى او خدایانى دیگر گرفتند که هیچ چیز نمى‌آفرینند و خود مخلوقند. نه مالک زیان خود هستند و نه سود خود، و مالک مرگ و زندگى و رستاخیز نیستند.
و کافران گفتند که این جز دروغى که خود بافته است و گروهى دیگر او را بر آن یارى داده‌اند، هیچ نیست. حقا آنچه مى‌گویند ستم و باطل است.
و گفتند: این اساطیر پیشینیان است که هر صبح و شام بر او املا مى‌شود و او مى‌نویسدش.
بگو: این کتاب را کسى نازل کرده است که نهان آسمانها و زمین را مى‌داند و آمرزنده و مهربان است.
گفتند: چیست این پیامبر را که غذا مى‌خورد و در بازارها راه مى‌رود؟ چرا فرشته‌اى بر او فرود نمى‌آید تا با او بیم‌دهنده باشد؟
چرا از آسمان گنجى برایش افکنده نشود؟ چرا او را باغى نیست که از آن بخورد؟ و ستمکاران گفتند: شما از مرد جادوشده‌اى پیروى مى‌کنید.
بنگر که چگونه برایت داستانها مى‌آورند. گمراه شده‌اند و توان راه‌یافتنشان نیست.
بزرگ و بزرگوار است آن کس که اگر خواهد بهتر از آن به تو ارزانى دارد: باغهایى که در آنها نهرها جارى باشد و برایت قصرها پدید آورد.
بلکه اینان قیامت را دروغ انگارند. و ما براى کسانى که قیامت را دروغ انگارند آتش سوزان آماده کرده‌ایم؛
که چون از راه دور ببیندشان جوشش و خروشش را بشنوند؛
و چون دستها بر گردن بسته، در تنگنایى از آن افتند، به دعا مرگ خویش مى‌خواهند.
امروز نه یک بار مرگ خویش خواهید، مرگ خویش فراوان خواهید.
بگو: آیا این بهتر است یا آن بهشت جاویدان که به پرهیزگاران وعده شده است، که پاداش و سرانجام آنان خواهد بود.
تا ابد هر چه بخواهند در آنجا هست. وعده‌اى است که انجام دادن آن از پروردگارت خواسته آمده است.
روزى که آنان را با چیزهایى که سواى خداى یکتا مى‌پرستیدند به محشر گرد آورد و سپس پرسد: آیا شما این بندگان مرا گمراه مى‌کردید، یا آنها خود راه را گم کرده بودند؟
گویند: منزهى تو. ما را سزاوار نبوده است که جز تو کسى را به یارى گیریم. تو خود آنها و پدرانشان را برخوردار ساختى، چنان که یاد تو را فراموش کردند و مردمى شدند به هلاکت افتاده.
اینان آنچه را مى‌گفتید دروغ مى‌خواندند و اکنون نتوانید عذابى را از خود دور سازید یا خویشتن را یارى دهید. و هر کس از شما که ستم کند عذابى بزرگش مى‌چشانیم.
پیش از تو پیامبرانى نفرستاده‌ایم جز آنکه طعام مى‌خوردند و در بازارها راه مى‌رفتند. و شما را وسیله آزمایش یکدیگر قرار دادیم. آیا صبر توانید کرد؟ و پروردگار تو بیناست.
کسانى که به دیدار ما امید ندارند، گفتند: چرا فرشتگان بر ما نازل نمى‌شوند؟ یا، چرا پروردگار خود را نمى‌بینیم؟ به راستى که خود را بزرگ شمردند و طغیان کردند، طغیانى بزرگ.
روزى که فرشتگان را ببینند، در آن روز مجرمان را هیچ مژده‌اى ندهند و به آنها گویند: مژده بر شما حرام است.
و به اعمالى که کرده‌اند پردازیم و همه را چون ذرات خاک بر باد دهیم.
اهل بهشت در این روز در بهترین جایگاه و بهترین مکان براى آرامش هستند.
روزى که آسمان با ابرها مى‌شکافد و فرشتگان بر زمین فرو فرستاده شوند.
فرمانروایى در آن روز -به راستى- از آن خداى رحمان است. و براى کافران روزى دشوار خواهد بود.
روزى که کافر دستان خود را به دندان گزد و گوید: اى کاش راهى را که رسول در پیش گرفته بود، در پیش گرفته بودم؛
واى بر من، کاش فلان را دوست نمى‌گرفتم؛
با آنکه قرآن براى من نازل شده بود، مرا از پیرویش بازمى‌داشت. و این شیطان همواره آدمى را تنها مى‌گذارد.
پیامبر گفت: اى پروردگار من، قوم من ترک قرآن گفتند.
اینچنین هر پیامبرى را از میان مجرمان دشمنى پدید آوردیم. و پروردگار تو براى راهنمایى و یارى تو کافى است.
کافران گفتند: چرا این قرآن به یکباره بر او نازل نمى‌شود؟ براى آن است که دل تو را بدان نیرومندى دهیم و آن را به آهستگى و ترتیب فرو خوانیم.
هیچ مثلى براى تو نیاورند مگر آنکه پاسخش را به راستى و در نیکوترین بیان بیاوریم.
کسانى را که بر روى مى‌کشند و در جهنم گرد مى‌آورند، به جایگاه بدتر و به راه گمگشته‌ترند.
به موسى کتاب دادیم و برادرش هارون را مددکارش ساختیم.
و گفتیم: نزد مردمى که آیات ما را تکذیب کرده‌اند، بروید. و آن قوم را به سختى هلاک کردیم.
قوم نوح را چون پیامبران را تکذیب کردند غرقه کردیم و آنها را براى مردم عبرتى ساختیم. و براى ستمکاران عذابى دردآور آماده کرده‌ایم.
و عاد را و ثمود را و اصحاب رس را و نسلهاى بسیارى را که میان آنها بودند.
و براى همه مثلهایى آوردیم و همه را نیست و نابود ساختیم.
و بر قریه‌اى که بر آن باران عذاب باریده بودیم گذر مى‌کردند. آیا آن را نمى‌دیدند؟ آرى، به قیامت امید نداشتند.
چون تو را دیدند مسخره‌ات کردند که آیا این است آن پیامبرى که خدا بر ما مبعوث کرده است؟
اگر به خاطر خدایانمان سرسختى نمى‌کردیم نزدیک بود که ما را از پرستششان گمراه کند. چون عذاب را ببینند خواهند دانست چه کسى گمراه‌تر بوده است.
آیا آن کس را که هواى نفس را به خدایى گرفته بود دیدى؟ آیا تو ضامن او هستى؟
یا گمان کرده‌اى که بیشترینشان مى‌شنوند و مى‌فهمند؟ اینان چون چارپایانى بیش نیستند، بلکه از چارپایان هم گمراه‌ترند.
ندیده‌اى که پروردگار تو چگونه سایه را مى‌کشد؟ اگر مى‌خواست در یک جا ساکنش مى‌گرداند. آنگاه آفتاب را بر او دلیل گردانیدیم.
سپس بر گرفتیمش، گرفتنى اندک‌اندک.
اوست که شب را پوشش شما کرد و خواب را آرامشتان و روز را زمان برخاستنتان.
اوست که پیشاپیش رحمت خود بادها را به مژده‌دادن فرستادن. و از آسمان آبى پاک نازل کردیم،
تا سرزمین مرده را بدان زندگى بخشیم و چارپایان و مردم بسیارى را که آفریده‌ایم بدان سیراب کنیم.
و تا به تفکر پردازند، باران را میانشان تقسیم کردیم. ولى بیشتر مردم جز ناسپاسى نکردند.
اگر مى‌خواستیم، به هر قریه‌اى بیم‌دهنده‌اى مى‌فرستادیم.
از کافران اطاعت مکن، و به حکم خدا با آنها جهاد کن، جهادى بزرگ.
اوست که دو دریا به هم بیامیخت: یکى شیرین و گوارا و دیگرى شورابى سخت گزنده. و میان آن دو مانعى و سدى استوار قرار داد.
اوست که آدمى را از آب بیافرید و او را نسب و پیوند ساخت. و پروردگار تو به این کارها تواناست.
سواى خداى یکتا چیزهایى را مى‌پرستند که به آنها نه سود مى‌دهد و نه زیان. و کافر همواره پشتیبان مخالفان پروردگار خویش است.
ما تو را نفرستادیم مگر براى آنکه مژده دهى و بترسانى.
بگو: من از شما هیچ مزدى نمى‌طلبم و این رسالت بدان مى‌گزارم تا هر که خواهد به سوى پروردگارش راهى بیابد.
و بر آن زنده‌اى که نمى‌میرد توکل کن و به ستایش او تسبیح گوى و او خود براى آگاهى از گناهان بندگانش کافى است.
آن که آسمانها و زمین و هر چه را در میان آنهاست به شش روز بیافرید، آنگاه به عرش پرداخت. اوست خداى رحمان و در باره او از کسى بپرس که آگاه باشد.
و چون به آنان گفته شد که رحمان را سجده کنید، گفتند: رحمان چیست؟ آیا بر هر کس که تو فرمان مى‌دهى سجده کنیم؟ و بر نفرتشان افزوده شد.
بزرگ و بزرگوار است آن کسى که در آسمان برجها بیافرید و در آنها چراغى و ماهى تابان پدید آورد.
و اوست که شب و روز را براى کسانى که مى‌خواهند عبرت گیرند یا شکرگزارى کنند از پى هم قرار داد.
بندگان خداى رحمان کسانى هستند که در روى زمین به فروتنى راه مى‌روند. و چون جاهلان آنان را مخاطب سازند، به ملایمت سخن گویند.
و آنان که شب را در سجده یا در قیام براى پروردگارشان به صبح مى‌آورند.
و آنان که مى‌گویند: اى پروردگار ما، عذاب جهنم را از ما بگردان، زیرا عذاب جهنم عذابى است دایم،
جهنم بد قرارگاه و بد مکانى است.
و آنان که چون هزینه مى‌کنند اسراف نمى‌کنند و خست نمى‌ورزند بلکه میان این دو، راه اعتدال را مى‌گیرند.
و آنان که با خداى یکتا خداى دیگرى نمى‌گیرند و کسى را که خدا کشتنش را حرام کرده -مگر به حق- نمى‌کشند و زنا نمى‌کنند. و هر که این کارها کند، عقوبت گناه خود را مى‌بیند.
عذابش در روز قیامت مضاعف مى‌شود و تا ابد به خوارى در آن عذاب خواهد بود.
مگر آن کسان که توبه کنند و ایمان آورند و کارهاى شایسته کنند. خدا گناهانشان را به نیکیها بدل مى‌کند و خدا آمرزنده و مهربان است.
و هر که توبه کند و کار شایسته کند، به شایستگى نزد خدا بازگردد.
و آنان که به دروغ شهادت نمى‌دهند و چون بر ناپسندى بگذرند به شتاب از آن دورى مى‌جویند.
و آنان که چون به آیات پروردگارشان اندرزشان دهند، در برابر آن چون کران و کوران نباشند.
و آنان که مى‌گویند: اى پروردگار ما، از همسران و فرزندانمان دلهاى ما را شاد دار، و ما را پیشواى پرهیزگاران گردان.
اینان همان کسانند که به خاطر صبرى که تحمل کرده‌اند غرفه‌هاى بهشت را پاداش یابند و در آنجا به درود و سلامشان بنوازند.
جاودانه در آنجا باشند. چه نیکو قرارگاه و مکانى است.
بگو: اگر پروردگار من شما را به طاعت خویش نخوانده بود به شما نمى‌پرداخت، که شما تکذیب کرده‌اید و کیفرتان همراهتان خواهد بود.
طا، سین، میم.
اینهاست آیات این کتاب روشنگر.
شاید، از اینکه ایمان نمى‌آورند، خود را هلاک سازى.
اگر بخواهیم، از آسمان برایشان آیتى نازل مى‌کنیم که در برابر آن به خضوع سر فرود آورند.
برایشان هیچ سخن تازه‌اى از خداى رحمان نازل نمى‌شود، جز آنکه از اعراض مى‌کنند.
پس تکذیبش کردند. زودا که خبر آن چیزهایى که مسخره‌اش مى‌کردند به ایشان برسد.
آیا به زمین ننگریسته‌اند که چه قدر از هر گونه گیاهان نیکو در آن رویانیده‌ایم.
در این عبرتى است ولى بیشترشان مؤمن نبوده‌اند.
به راستى پروردگار تو پیروزمند و مهربان است.
و پروردگارت موسى را ندا داد که: اى موسى، به سوى آن مردم ستمکار برو:
قوم فرعون. آیا نمى‌خواهند پرهیزگار شوند؟
گفت: اى پروردگار من، مى‌ترسم که دروغگویم خوانند.
و دل من تنگ گردد و زبانم گشاده نشود. هارون را رسالت ده.
و بر من به گناهى ادعایى دارند، مى‌ترسم که مرا بکشند.
گفت: هرگز، آیات مرا هر دو نزد آنها ببرید، ما نیز با شما هستیم و گوش فرا مى‌دهیم.
پس نزد فرعون روید و بگویید: ما رسول پروردگار جهانیان هستیم،
که بنى اسرائیل را با ما بفرستى.
گفت: آیا به هنگام کودکى نزد خود پرورشت ندادیم و تو چند سال از عمرت را در میان ما نگذارنیدى؟
و آن کار را که از تو سرزد مرتکب نشدى؟ پس تو کافر نعمتى.
گفت: آن وقت که چنان کردم از خطاکاران بودم.
و چون از شما ترسیدم گریختم. ولى پروردگار من به من نبوت داد و مرا در شمار پیامبران آورد.
و منت این نعمت را بر من مى‌نهى که بنى‌اسرائیل را برده ساخته‌اى؟
فرعون گفت: پروردگار جهانیان چیست؟
گفت: اگر به یقین مى‌پذیرید، پروردگار آسمانها و زمین و هر چه میان آنهاست.
به آنان که در اطرافش بودند، گفت: آیا نشنیدید؟
گفت: پروردگار شما و پروردگار نیاکان شما.
فرعون گفت: این پیامبرى که بر شما فرستاده شده، دیوانه است.
گفت: اوست پروردگار مشرق و مغرب و هر چه میان آن دوست، اگر تعقل کنید.
فرعون گفت: اگر جز من کس دیگرى را به خدایى گیرى به زندانت مى‌افکنم.
گفت: حتى اگر معجزه‌اى روشن براى تو آورده باشم؟
گفت: اگر راست مى‌گویى، بیاورش.
عصایش را انداخت. به آشکارا اژدهایى شد.
و دستش را بیرون آورد. در نظر بینندگان سپید مى‌نمود.
به مهتران قومش که کنارش بودند گفت: این مرد جادوگرى داناست.
مى‌خواهد به جادوى خود شما را از سرزمینتان بیرون کند. چه رأى مى‌دهید؟
گفتند: از او و برادرش مهلت بخواه و کسان به شهرها بفرست.
تا هر جادوگر دانایى را که هست نزد تو بیاورند.
جادوگران را در روزى معین به وعده‌گاه آوردند.
و مردم را گفتند: آیا شما نیز گرد مى‌آیید؟
تا اگر جادوگران پیروز آمدند همه از آنها پیروى کنیم.
چون جادوگران آمدند، به فرعون گفتند: آیا اگر ما پیروز شویم ما را مزدى خواهد بود.
گفت: آرى، همه از مقربان خواهید بود.
موسى به آنها گفت: هر چه مى‌خواهید بیفکنید، بیفکنید.
آنان ریسمانها و چوبهاى خود بیفکندند و گفتند: به عزت فرعون که ما پیروز شدیم.
و موسى عصایش را افکند. ناگاه همه آن دروغهایى را که ساخته بودند، بلعید.
جادوگران به سجده افتادند.
گفتند: به پروردگار جهانیان ایمان آوردیم:
پروردگار موسى و هارون.
گفت: آیا پیش از آنکه شما را رخصت دهم ایمان آوردید؟ هرآینه آن مرد، بزرگ شماست که شما را جادو آموخته است. خواهید دید. اکنون دستها و پاهایتان را از چپ و راست خواهم برید و همه تان را بر دار خواهم کرد.
گفتند: باکى نیست، ما نزد پروردگارمان باز مى‌گردیم.
ما امید مى‌داریم که پروردگارمان خطاهاى ما را ببخشد که ما نخستین کسانى هستیم که ایمان آوردیم.
و به موسى وحى کردیم که: شب‌هنگام بندگان مرا بیرون ببر که از پى شما بیایند.
و فرعون گردآورندگان سپاه را به شهرها فرستاد.
که اینان گروهى اندکند،
و ما را به خشم آورده‌اند،
و ما همگى آماده پیکاریم.
پس ایشان را از باغها و چشمه‌سارها بیرون کردیم،
و از گنجها و خانه‌هاى نیکو،
بدین سان همه را به بنى اسرائیل وا گذاشتیم.
فرعونیان به هنگام برآمدن آفتاب از پى آنها رفتند.
چون آن دو گروه یکدیگر را دیدند، یاران موسى گفتند: گرفتار آمدیم.
گفت: هرگز. پروردگار من با من است و مرا راه خواهد نمود.
پس به موسى وحى کردیم که: عصایت را بر دریا بزن. دریا بشکافت و هر پاره چون کوهى عظیم گشت.
و آن گروه دیگر را نیز به دریا رساندیم.
موسى و همه همراهانش را رهانیدیم.
و آن دیگران را غرقه ساختیم.
هرآینه در این عبرتى است، و بیشترینشان ایمان نیاوردند.
هرآینه پروردگار تو پیروزمند و بخشنده است.
و داستان ابراهیم را برایشان تلاوت کن.
آنگاه که به پدر و قوم خود گفت: چه مى‌پرستید؟
گفتند: بتانى را مى‌پرستیم و معتکف آستانشان هستیم.
گفت: آیا وقتى آنها را مى‌خوانید صدایتان را مى‌شنوند؟
یا براى شما سود و زیانى دارند؟
گفتند: نه، پدرانمان را دیده‌ایم که چنین مى‌کرده‌اند.
گفت: آیا مى‌دانید که چه مى‌پرستیده‌اید،
شما و نیاکانتان؟
آنها دشمنان منند، ولى پروردگار جهانیان دوست من است:
آن که مرا بیافریده سپس راهنماییم مى‌کند،
و آن که به من طعام مى‌دهد و مرا سیراب مى‌سازد،
و چون بیمار شوم شفایم مى‌بخشد،
و آن که مرا مى‌میراند و سپس زنده مى‌کند،
و آن که امید مى‌دارم که در روز قیامت خطایم را ببخشاید.
اى پروردگار من، مرا حکمت بخش و مرا به شایستگان بپیوند.
و ذکر جمیل مرا در دهان آیندگان انداز.
و مرا از وارثان بهشت پرنعمت قرار ده.
و پدرم را بیامرز که از گمراهان است.
و در روز قیامت مرا رسوا مساز:
روزى که نه مال سود مى‌دهد و نه فرزندان.
مگر آن کس که با قلبى رسته از شرک به نزد خدا بیاید.
و بهشت را براى پرهیزگاران نزدیک آرند.
و جهنم را در نظر کافران آشکار کنند.
به آنها گویند: چیزهایى که سواى خداى یکتا مى‌پرستیدید، کجایند؟
آیا یاریتان مى‌کنند، یا خود یارى مى‌جویند؟
آنها و کافران را سرنگون در جهنم اندازند،
و همه سپاهیان ابلیس را.
و در حالى که در جهنم با یکدیگر به نزاع پرداخته‌اند، مى‌گویند:
به خدا سوگند که ما در گمراهى آشکار بودیم،
آنگاه که شما را با پروردگار جهانیان برابر مى‌دانستیم.
و ما را جز مجرمان گمراه نساختند.
و اکنون ما را شفیعانى نیست.
و ما را دوست مهربانى نیست.
کاش بار دیگر به دنیا باز گردیم تا از مؤمنان گردیم.
در این عبرتى است، و بیشترینشان ایمان نیاوردند.
هر آینه پروردگار تو پیروزمند و مهربان است.
قوم نوح پیامبران را تکذیب کردند.
آنگاه که برادرشان نوح به آنها گفت: آیا پروا نمى‌کنید؟
من براى شما پیامبرى امین هستم.
از خدا بترسید و از من اطاعت کنید.
من از شما در برابر هدایت خود مزدى نمى‌طلبم. مزد من تنها بر عهده پروردگار جهانیان است.
پس، از خدا بترسید و از من اطاعت کنید.
گفتند: آیا به تو ایمان بیاوریم و حال آنکه فرومایگان پیرو تو هستند؟
گفت: دانش من به کارهایى که مى‌کنند نمى‌رسد.
اگر مى‌فهمید، حسابشان تنها با پروردگار من است.
و من مؤمنان را طرد نمى‌کنم.
جز بیم‌دهنده‌اى آشکار نیستم.
گفتند: اى نوح، اگر بس نکنى، سنگسار مى‌شوى.
گفت: اى پروردگار من، قوم من مرا تکذیب مى‌کنند.
میان من و آنها راهى برگشاى و مرا و مؤمنان همراه مرا رهایى بخش.
او و همراهانش را در آن کشتى انباشته، نجات دادیم.
و باقى را غرقه کردیم.
هرآینه در این عبرتى است، و بیشترینشان ایمان نیاوردند.
هرآینه پروردگار تو پیروزمند و مهربان است.
قوم عاد پیامبران را تکذیب کردند.
آنگاه که برادرشان هود گفت: آیا پروا نمى‌کنید؟
من براى شما پیامبرى امین هستم.
از خدا بترسید و از من اطاعت کنید.
من از شما در برابر هدایت خود مزدى نمى‌طلبم. مزد من تنها بر عهده پروردگار جهانیان است.
آیا بر فراز هر بلندى به بیهودگى برجى برمى‌آورید؟
و بدین پندار که همواره زنده‌اید کوشکهایى بنا مى‌کنید؟
و چون انتقام گیرید چون جباران انتقام مى‌گیرید؟
پس، از خدا بترسید و از من اطاعت کنید.
و بترسید از آن خدایى که آنچه را که مى‌دانید، به شما عطا کرده است.
و به شما چارپایان و فرزندان ارزانى داشته است،
و باغها و چشمه‌ساران.
من از عذاب روزى بزرگ بر شما بیمناکم.
گفتند: براى ما یکسان است که ما را اندرز دهى یا اندرز ندهى.
اینها جز همان دروغ و نیرنگ پیشینیان نیست.
و ما عذاب نخواهیم شد.
پس تکذیبش کردند و ما آنان را هلاک کردیم. هرآینه در این عبرتى است، و بیشترینشان ایمان نیاوردند.
هرآینه پروردگار تو پیروزمند و مهربان است.
قوم ثمود پیامبران را تکذیب کردند.
آنگاه که برادرشان صالح گفت: آیا پروا نمى‌کنید؟
من براى شما پیامبرى امین هستم.
از خدا بترسید و از من اطاعت کنید.
من از شما در برابر هدایت خود مزدى نمى‌طلبم. مزد من تنها بر عهده پروردگار جهانیان است.
آیا پندارید که شما را در این نعمتها، ایمن رها مى‌کنند؟
در باغها و چشمه‌سارها؟
و کشتزارها و نخلها با آن شکوفه‌هاى نرم و لطیف؟
و شادمانه در کوه‌ها خانه‌هایى مى‌تراشید؟
پس، از خدا بترسید و از من اطاعت کنید.
و فرمان این اسرافکاران را مپذیرید:
اینان که در زمین فساد مى‌کنند و اصلاح نمى‌کنند.
گفتند: جز این نیست که تو را جادو کرده‌اند.
تو نیز بشرى همانند ما هستى. اگر راست مى‌گویى نشانه‌اى بیاور.
گفت: این ماده‌شتر من است. یک روز آب خوردن حق او باشد و یک روز حق شما.
به آن آسیبى مرسانید که عذاب روزى بزرگ شما را فرومى‌گیرد.
آن را کشتند و پشیمان شدند.
پس عذاب آنها فروگرفت. هرآینه در این عبرتى است، و بیشترینشان ایمان نیاوردند.
هرآینه پروردگار تو پیروزمند و مهربان است.
قوم لوط پیامبران را تکذیب کردند.
آنگاه که برادرشان لوط گفت: آیا پروا نمى‌کنید؟
من براى شما پیامبرى امین هستم.
از خدا بترسید و از من اطاعت کنید.
من از شما در برابر هدایت خود مزدى نمى‌طلبم. مزد من تنها بر عهده پروردگار جهانیان است.
چرا از میان مردم جهان با نران مى‌آمیزید؟
و همسرانى را که پروردگارتان برایتان آفریده است ترک مى‌گویید؟ نه. شما مردمى متجاوز هستید.
گفتند: اى لوط، اگر بس نکنى، از شهر بیرونت مى‌کنیم.
گفت: من با کار شما دشمنم.
اى پروردگار من، مرا و کسانم را از عاقبت عملى که مى‌کنند رهایى بخش.
او و همه کسانش را رهانیدیم.
مگر پیرزنى که خواست بماند.
سپس دیگران را هلاک کردیم.
بر آنها بارانى بارانیدیم و چه بد بود باران تهدیدشدگان.
هرآینه در این عبرتى است، و بیشترینشان ایمان نیاوردند.
هرآینه پروردگار تو پیروزمند و مهربان است.
مردم ایکه پیامبران را تکذیب کردند.
آنگاه که شعیب به آنها گفت: آیا پروا نمى‌کنید؟
من براى شما پیامبرى امین هستم.
از خدا بترسید و از من اطاعت کنید.
من از شما در برابر هدایت خود مزدى نمى‌طلبم. مزد من تنها بر عهده پروردگار جهانیان است.
پیمانه را تمام بپردازید و کم‌فروشى مکنید.
و با ترازوى درست وزن کنید.
به مردم کم مدهید و بى‌باکانه در زمین فساد مکنید.
از آن کس که شما و آفریدگان پیش از شما را آفریده است بترسید.
گفتند: جز این نیست که تو را جادو کرده‌اند.
تو نیز بشرى همانند ما هستى و مى‌پنداریم که دروغ مى‌گویى.
اگر راست مى‌گویى، پاره‌اى از آسمان را بر سر ما انداز.
گفت: پروردگار من به کارى که مى‌کنید داناتر است.
پس تکذیبش کردند و در آن روز ابرى، عذاب آنان را فرو گرفت. و آن عذاب روزى بزرگ بود.
هرآینه در این عبرتى است، و بیشترینشان ایمان نیاوردند.
هرآینه پروردگار تو پیروزمند و مهربان است.
و این کتاب، نازل شده از جانب پروردگار جهانیان است.
آن را روح‌الامین نازل کرده است،
بر دل تو، تا از بیم‌دهندگان باشى.
به زبان عربى روشن.
و آن در نوشته‌هاى پیشینیان نیز هست.
آیا این نشانه برایشان بسنده نیست که علماى بنى‌اسرائیل از آن آگاهند؟
اگر آن را بر یکى از عجمان نازل کرده بودیم،
و بر ایشان مى‌خواندش، بدان ایمان نمى‌آوردند.
بدین‌سان قرآن را در دلهاى مجرمان راه دادیم.
بدان ایمان نمى‌آورند تا عذاب دردآور را بنگرند.
و آن عذاب ناگهان و بى‌خبر بر آنان فرود مى‌آید.
مى‌گویند: آیا ما را مهلتى خواهند داد؟
آیا به عذاب ما مى‌شتابند؟
دیدى که هر چند سالها برخوردارشان ساختیم،
باز هم عذابى که به آنها وعده شده بود بر سرشان آمد،
آن برخورداریها به حالشان سود نکرد؟
ما هیچ قریه‌اى را هلاک نکردیم جز آنکه برایشان بیم‌دهندگانى بودند.
تا پندشان دهند. زیرا ما ستمکار نیستیم.
و این قرآن را شیاطین نازل نکرده‌اند.
آنان نه درخور این کارند و نه توان آن دارند.
شیاطین را از شنیدن وحى معزول داشته‌اند.
پس با خداى یکتا خداى دیگرى را مخوان تا مباد در شمار مستحقان عذاب درآیى.
خویشاوندان نزدیکت را بترسان.
در برابر هر یک از مؤمنان که از تو پیروى مى‌کند بال فروتنى فرودآر.
و اگر بر تو عصیان ورزیدند بگو: من از کارهاى شما بیزارم.
و بر خداى پیروزمند مهربان توکل کن.
آن که تو را مى‌بیند آنگاه که برمى‌خیزى.
و نماز خواندنت را با دیگر نمازگزاران مى‌بیند.
هرآینه اوست شنواى دانا.
آیا شما را آگاه کنم که شیاطین بر چه کسى نازل مى‌شوند؟
بر هر بسیار دروغگوى گنهکار نازل مى‌شوند.
گوش فرا مى‌دهند و بیشترینشان دروغگویانند.
و گمراهان از پى شاعران مى‌روند.
آیا ندیده‌اى که شاعران در هر وادیى سرگشته‌اند؟
و چیزها مى‌گویند که خود عمل نمى‌کنند؟
مگر آنان که ایمان آوردند و کارهاى شایسته کردند و خدا را فراوان یاد کردند و چون مورد ستم واقع شدند انتقام گرفتند. و ستمکاران به زودى خواهند دانست که به چه مکانى باز مى‌گردند.
طا، سین. این است آیات قرآن و کتاب روشنگر.
رهنمون و مژده‌اى است براى مؤمنان:
آنان که نماز مى‌گزارند و زکات مى‌دهند و به روز قیامت یقین دارند.
اعمال آنهایى را که به آخرت ایمان ندارند در نظرشان بیاراستیم. از این روى سرگشته مانده‌اند.
ایشان همان کسانند که عذاب سخت از آن آنهاست و در آخرت زیانکارترند.
تو کسى هستى که قرآن از جانب خداى حکیم و دانا به تو تلقین مى‌شود.
موسى به خانواده خود گفت: من از دور آتشى دیدم، زودا که از آن برایتان خبرى بیاورم یا پاره آتشى. شاید گرم شوید.
چون به آتش رسید، ندایش دادند که برکت داده شده، آن که درون آتش است و آن که در کنار آن است. و منزه است خداى یکتا، آن پروردگار جهانیان.
اى موسى، من خداى پیروزمند حکیم هستم.
عصایت را بیفکن. چون دیدش که همانند مارى مى‌جنبد، گریزان بازگشت و به عقب ننگریست. اى موسى، مترس. پیامبران نباید که در نزد من بترسند.
مگر کسى که مرتکب گناهى شده باشد و پس از بدکارى، نیکوکار شود. زیرا من آمرزنده و مهربانم.
دستت را در گریبان ببر تا بى‌هیچ آسیبى سفید بیرون آید. با نه نشانه نزد فرعون و قومش برو که مردمى عصیانگرند.
چون نشانه‌هاى روشنگر ما را دیدند گفتند: این جادویى آشکار است.
با آنکه در دل به آن یقین آورده بودند، ولى از روى ستم و برترى‌جویى انکارش کردند. پس بنگر که عاقبت تبهکاران چگونه بود.
ما به داود و سلیمان دانش دادیم. گفتند: سپاس از آن خدایى است که ما را بر بسیارى از بندگان مؤمن خود برترى داد.
و سلیمان وارث داود شد و گفت: اى مردم، به ما زبان مرغان آموختند و از هر نعمتى ارزانى داشتند. و این عنایتى است آشکار.
سپاهیان سلیمان از جن و آدمى و پرنده گرد آمدند و آنها به صف مى‌رفتند.
تا به وادى مورچگان رسیدند. مورچه‌اى گفت: اى مورچگان، به لانه‌هاى خود بروید تا سلیمان و لشکریانش شما را بى‌خبر در هم نکوبند.
سلیمان از سخن او لبخند زد و گفت: اى پروردگار من، مرا وادار تا سپاس نعمت تو را که بر من و پدر و مادر من ارزانى داشته‌اى به جاى آورم و کارهاى شایسته‌اى کنم که تو خشنود شوى، و مرا به رحمت خود در شمار بندگان شایسته‌ات درآور.
در میان مرغان جستجو کرد و گفت: چرا هدهد را نمى‌بینم، آیا از غایب‌شدگان است؟
به سخت‌ترین وجهى عذابش مى‌کنم یا سرش را مى‌برم، مگر آنکه براى من دلیلى روشن بیاورد.
درنگش به درازا نکشید. بیامد و گفت: به چیزى دست یافته‌ام که تو دست نیافته بودى و از سبا برایت خبرى درست آورده‌ام.
زنى را یافتم که بر آنها پادشاهى مى‌کند. از هر نعمتى برخوردار است و تختى بزرگ دارد.
دیدم که خود و مردمش به جاى خداى یکتا آفتاب را سجده مى‌کنند. و شیطان اعمالشان را در نظرشان بیاراسته است و از راه خدا منحرفشان کرده است، چنان که روى هدایت نخواهند دید.
چرا خدایى را که نهان آسمانها و زمین را آشکار مى‌کند و هر چه را پنهان مى‌دارید یا آشکار مى‌سازید مى‌داند، سجده نکنند؟
خداى یکتا که هیچ خدایى جز او نیست. پروردگار عرش عظیم.
گفت: اکنون بنگریم که راست گفته‌اى یا در شمار دروغگویانى.
این نامه مرا ببر و بر آنها افکن، سپس به یکسو شو و بنگر که چه جواب مى‌دهند.
آن گفت: اى بزرگان، نامه‌اى گرامى به سوى من افکنده شد.
نامه از سلیمان است و این است: «به نام خداى بخشاینده مهربان.»
«بر من برترى مجویید و به تسلیم نزد من بیایید.»
زن گفت: اى بزرگان، در کار من رأى بدهید، که تا شما حاضر نباشید من هیچ کارى را فیصل نتوانم داد.
گفتند: ما قدرتمندان و خداوندان نبرد سخت هستیم. کارها به دست توست. بنگر که چه فرمان مى‌دهى.
زن گفت: پادشاهان چون به قریه‌اى درآیند، تباهش مى‌کنند و عزیزانش را ذلیل مى‌سازند. آرى چنین کنند.
من هدیه‌اى نزدشان مى‌فرستم و مى‌نگرم که قاصدان چه جواب مى‌آورند.
چون قاصد نزد سلیمان آمد، سلیمان گفت: آیا مى‌خواهید به مال مرا یارى کنید؟ آنچه خدا به من داده از آنچه به شما داده بهتر است. نه، شما به هدیه خویش شادمان هستید.
اکنون به نزدشان بازگرد. سپاهى بر سرشان مى‌کشیم که هرگز طاقت آن را نداشته باشند. و به خوارى و خفت از آنجا بیرونشان مى‌کنیم.
گفت: اى بزرگان، کدام یک از شما تخت او را -پیش از آنکه به تسلیم نزد من آیند- برایم مى‌آورد؟
عفریتى از میان جنها گفت: من، قبل از آنکه از جایت برخیزى، آن را نزد تو حاضر مى‌کنم، که من بر این کار هم توانایم و هم امین.
و آن کس که از علم کتاب بهره‌اى داشت گفت: من، پیش از آنکه چشم بر هم زنى، آن را نزد تو مى‌آورم. چون آن را نزد خود دید، گفت: این بخشش پروردگار من است، تا مرا بیازماید که سپاسگزارم یا کافر نعمت. پس هر که سپاس گوید براى خود گفته است و هر که کفران ورزد پروردگار من بى‌نیاز و کریم است.
گفت: تختش را دیگرگون کنید، ببینیم آن را باز مى‌شناسد یا از آنهاست که باز نتوانند شناخت.
چون آمد گفتندش: آیا تخت تو چنین بود؟ گفت: گویى همان است. و ما پیش از این آگاه شده بودیم و تسلیم بوده‌ایم.
و او را از هر چه به جز خداى یکتا مى‌پرستید، بازداشت. زیرا او در زمره کافران بود.
گفتندش: به صحن قصر درآى. چون بدیدش پنداشت که آبگیرى ژرف است. دامن از ساقهایش برگرفت. سلیمان گفت: این صحنى است صاف از آبگینه. گفت: اى پروردگار من، من بر خویشتن ستم کرده‌ام و اینک با سلیمان در برابر پروردگار جهانیان تسلیم شدم.
و بر قوم ثمود برادرشان صالح را فرستادیم که: خداى یکتا را بپرستید. ناگهان دو گروه شدند و با یکدیگر به خصومت برخاستند.
گفت: اى قوم من، چرا پیش از نیکى بر بدى مى‌شتابید؟ چرا از خدا آمرزش نمى‌خواهید؟ شاید بر شما رحمت آورد.
گفتند: ما تو را و یارانت را به فال بد گرفته‌ایم. گفت: جزاى شما نزد خداست. اینک مردمى فریب‌خورده هستید.
در شهر نه مرد ناصالح بودند که در آن سرزمین فساد مى‌کردند نه اصلاح.
گفتند: به خدا سوگند خورید که بر او و کسانش شبیخون زنیم. و چون کسى به طلب خونش برخیزد، بگوییم: ما به هنگام هلاکت کسان او آنجا نبوده‌ایم، و ما راست گفتاریم.
و غافل بودند که اگر آنها حیله‌اى اندیشیده‌اند ما نیز حیله‌اى اندیشیده‌ایم.
بنگر که عاقبت مکرشان چه شد: ما آنها و قومشان را به تمامى هلاک کردیم.
آن خانه‌هاى آنهاست که به کیفر ظلمى که مى‌کردند خالى افتاده است. در آن دانایان را عبرتى است.
آنهایى را که ایمان آورده بودند و پرهیزگار بودند، نجات دادیم.
و لوط را به یادآر. آنگاه که به قوم خود گفت: کارهاى زشت مرتکب مى‌شوید، در حالى که خود به زشتى آن آگاهید؟
چرا از روى شهوت به جاى زنان به مردان مى‌گرایید؟ شما مردمى نادان هستید.
جواب قوم او جز این نبود که گفتند: خاندان لوط را از قریه خود بیرون کنید. آنان دعوى پاکى مى‌کنند.
او و کسانش، جز زنش، را نجات دادیم. چنان خواستیم که آن زن از بازماندگان باشد.
بارانى بر آنها بارانیدیم و باران تهدیدشدگان چه بد بارانى است.
بگو: سپاس الله را و سلام بر بندگان برگزیده او. آیا الله بهتر است یا آن چیزها که شریک او قرار مى‌دهند؟
یا آن کسى که آسمانها و زمین را آفرید و از آسمان برایتان آب فرستاد، و بدان بوستانهایى خوش‌منظر رویانیدیم که شما را توان رویانیدن درختى از آن نیست. آیا با وجود الله خداى دیگرى هست؟ نه، آنها مردمى هستند از حق منحرف.
یا آن که زمین را آرامگاه ساخت و در آن رودها پدید آورد و کوه‌ها، و میان دو دریا مانعى قرار داد. آیا با وجود الله خداى دیگرى هست؟ نه، بیشترینشان نمى‌دانند.
یا آن که درمانده را چون بخواندش پاسخ مى‌دهد و رنج از او دور مى‌کند و شما را در زمین جانشین پیشینیان مى‌سازد. آیا با وجود الله خداى دیگرى هست؟ چه اندک پند مى‌گیرید.
یا آن که شما را در تاریکیهاى بیابان و دریا راه مى‌نماید، و آن که پیش از باران رحمتش بادها را به مژده مى‌فرستد. آیا با وجود الله خداى دیگرى هست؟ الله برتر است از هر چه شریک او مى‌سازند.
یا آن که مخلوقات را مى‌آفریند سپس آنها را باز مى‌گرداند، و آن که از آسمان و زمین به شما روزى مى‌دهد. آیا با وجود الله خداى دیگرى هست؟ بگو: اگر راست مى‌گویید، برهان خویش بیاورید.
بگو: هیچ کس در آسمانها و زمین غیب نمى‌داند مگر الله. و نیز نمى‌دانند چه وقت زنده مى‌شوند.
در باب آخرت به یقین رسیدند؟ نه، همچنان در شک هستند، که مردمى نابینایند.
کافران گفتند: چگونه اگر ما و پدرانمان خاک شدیم ما را از قبر بیرون مى‌آورند؟
به ما و پدرانمان هم پیش از این چنین وعده‌اى داده بودند. اینها چیزى جز افسانه‌هاى پیشینیان نیست.
بگو: در زمین سیر کنید و بنگرید که پایان کار مجرمان چگونه بوده است.
بر ایشان اندوهگین مباش و از حیله‌اى که مى‌اندیشند تنگدل مشو.
مى‌گویند: اگر راست مى‌گویید، آن وعده چه وقت خواهد بود؟
بگو: شاید پاره‌اى از آنچه به شتاب مى‌طلبید نزدیک شما باشد.
و پروردگار تو فضل خود را بر مردم ارزانى مى‌دارد، ولى بیشترینشان شکر نمى‌گویند.
و پروردگار تو مى‌داند که چه چیز را در دل نهان کرده‌اند و چه چیز را آشکار مى‌سازند.
و در آسمانها و زمین هیچ رازى نیست، مگر آنکه در کتاب مبین آمده است.
این قرآن بسیارى از چیزهایى را که بنى‌اسرائیل در آن اختلاف دارند، بر ایشان حکایت مى‌کند.
و براى مؤمنان هدایت و رحمت است.
هرآینه پروردگار تو به رأى خویش میانشان قضاوت خواهد کرد، که او پیروزمند و داناست.
پس بر خدا توکل کن که تو همراه با حقیقتى روشن هستى.
تو نمى‌توانى مردگان را شنوا سازى و آواز خود را به گوش کرانى که از تو روى مى‌گردانند برسانى.
تو نمى‌توانى کوران را از گمراهیشان راه نمایى. آواز خود را تنها به گوش کسانى توانى رساند که به آیات ما ایمان آورده‌اند و مسلمان هستند.
چون فرمان قیامت مقرر گردد، بر ایشان جنبنده‌اى از زمین بیرون مى‌آوریم که با آنان سخن بگوید که این مردم به آیات ما یقین نمى‌آوردند.
روزى که از هر ملتى فوجى -از آنان که آیات ما را تکذیب مى‌کردند- گرد مى‌آوریم و آنان را به صف برانند؛
تا چون به محشر برسند، گوید: آیا شما آیات مرا تکذیب مى‌کردید و حال آنکه دانش شما بدان احاطه نیافته بود؟ آن چه کارى بود که مى‌کردید؟
به کیفر ستمى که مى‌کردند حکم عذاب بر آنها مقرر شود. بى‌آنکه هیچ سخنى بگویند.
آیا نمى‌بینند که شب را پدید آوردیم تا در آن بیارامند و روز را روشنى بخشیدیم. هرآینه در این براى مؤمنان عبرتهاست.
روزى که در صور دمیده شود و همه کسانى که در آسمانها و زمین هستند -مگر آن که خدا بخواهد- بترسند و همه خوار و ذلیل به سوى او روان شوند.
و کوه‌ها را بینى، پندارى که جامدند، حال آنکه به سرعت ابر مى‌روند. کار خداوند است که هر چیزى را به کمال پدید آورده است. هرآینه او به هر چه مى‌کنید آگاه است.
هر کس که کار نیکى کند بهتر از آن را پاداش گیرد و نیکوکاران از وحشت آن روز در امان باشند.
و آنان را که کارهاى بد مى‌کنند سرنگون در آتش اندازند، آیا جز بر وفق کارهایى که کرده‌اید کیفر یابید؟
به من فرمان شده که پروردگار این شهر را بپرستم. شهرى که خداوندى که همه چیز از آن اوست حرمتش نهاده، و مأمورم که از مسلمانان باشم.
و قرآن را تلاوت کنم. پس هر که هدایت یافت به سود خود هدایت یافته است و هر که گمراه شد، بگو: جز این نیست که من بیم‌دهنده‌اى هستم.
و بگو: سپاس خدا راست. آیات خود را به شما خواهد نمود تا آنها را بشناسید. و پروردگار تو از هیچ کارى که مى‌کنید بى‌خبر نیست.
طا. سین. میم.
این است آیات این کتاب روشنگر.
براى آنها که ایمان مى‌آورند داستان راستین موسى و فرعون را بر تو مى‌خوانیم.
فرعون در آن سرزمین برترى جست و مردمش را فرقه‌فرقه ساخت. فرقه‌اى را زبون مى‌داشت و پسرانشان را مى‌کشت و زنانشان را زنده مى‌گذاشت که او از تبهکاران بود.
و ما بر آن هستیم که بر مستضعفان روى زمین نعمت دهیم و آنان را پیشوایان سازیم و وارثان گردانیم.
و آنها را در آن سرزمین مکانت بخشیم و به فرعون و هامان و لشکریانشان چیزى را که از آن مى‌ترسیدند نشان دهیم.
و به مادر موسى وحى کردیم که: شیرش بده و اگر بر او بیمناک شدى به دریایش بینداز و مترس و غمگین مشو، او را به تو باز مى‌گردانیم و در شمار پیامبرانش مى‌آوریم.
خاندان فرعون یافتندش تا دشمنشان و سبب اندوهشان گردد. فرعون و هامان و لشکرهاشان خطا مى‌کردند.
زن فرعون گفت: این مایه شادمانى من و توست. او را مکشید، شاید به ما سودى برساند یا او را به فرزندى گیریم. و نمى‌دانستند که چه مى‌کنند.
مادر موسى را دل تهى شد. و اگر دلش را قوى نکرده بودیم که از مؤمنان باشد، نزدیک بود که آن راز را فاش سازد.
و به خواهر او گفت: از پى او برو. و زن بى‌آنکه آنان دریابند از دور در او مى‌نگریست.
پستان همه دایگان را از پیش بر او حرام کرده بودیم. آن زن گفت: آیا مى‌خواهید شما را به خانواده‌اى راهنمایى کنم که او را برایتان نگه دارند و نیکخواهش باشند؟
پس او را نزد مادرش برگردانیدیم تا چشمان آن زن روشن گردد و غمگین نباشد و بداند که وعده خدا حق است، ولى بیشترینشان نمى‌دانند.
چون به حد بلوغ رسید و برومند شد، او را فرزانگى و دانش دادیم و نیکوکاران را چنین پاداش مى‌دهیم.
بى‌خبر از مردم شهر به شهر داخل شد. دو تن را دید که با هم نزاع مى‌کنند. این یک از پیروانش بود و آن یک از دشمنانش. آن که از پیروانش بود بر ضد آن دیگر که از دشمنانش بود از او یارى خواست. موسى مشتى بر او نواخت و او را کشت. گفت: این کار شیطان بود. او به آشکارا دشمنى گمراه‌کننده است.
گفت: اى پروردگار من، من به خود ستم کردم، مرا بیامرز. و خدایش بیامرزید. زیرا آمرزنده و مهربان است.
گفت: اى پروردگار من، به پاس نعمتى که بر من عطا کردى هرگز پشتیبان گنهکاران نخواهم شد.
دیگر روز در شهر ترسان و چشم بر راه حادثه مى‌گردید. مردى که دیروز از او مدد خواسته بود باز هم از او مدد خواست. موسى به او گفت: تو به آشکارا گمراه هستى.
چون خواست مردى را که دشمن هر دو آنها بود بزند، گفت: اى موسى، آیا مى‌خواهى همچنان که دیروز یکى را کشتى مرا نیز بکشى؟ تو مى‌خواهى که در این سرزمین جبارى باشى و نمى‌خواهى که از مصلحان باشى.
مردى از دور دست شهر دوان آمد و گفت: اى موسى، مهتران شهر در باره تو رأى مى‌زنند تا بکشندت. بیرون برو. من خیرخواه تو هستم.
ترسان و نگران از شهر بیرون شد. گفت: اى پروردگار من، مرا از ستمکاران رهایى بخش.
چون به جانب مدین روان شد، گفت: شاید پروردگار من مرا به راه راست رهبرى کند.
چون به آب مدین رسید، گروهى از مردم را دید که چارپایان خود را آب مى‌دهند و پشت سرشان دو زن را دید که گوسفندان خود را باز مى‌رانند. گفت: شما چه مى‌کنید؟ گفتند: ما آب نمى‌دهیم تا آنگاه که چوپانان باز گردند، که پدر ما پیرى بزرگوار است.
گوسفندانشان را آب داد. سپس به سایه بازگشت و گفت: اى پروردگار من، من به آن نعمتى که برایم مى‌فرستى نیازمندم.
یکى از آن دو زن که به آزرم راه مى‌رفت نزد او آمد و گفت: پدرم تو را مى‌خواند تا مزد آب‌دادنت را بدهد. چون نزد او آمد و سرگذشت خویش بگفت، گفت: مترس، که تو از مردم ستمکاره نجات یافته‌اى.
یکى از آن دو گفت: اى پدر، اجیرش کن، که اگر چنین کنى بهترین مرد نیرومند امینى است که اجیر کرده‌اى.
گفت: مى‌خواهم یکى از این دو دخترم را زن تو کنم به شرط آنکه هشت سال مزدور من باشى. و اگر ده سال را تمام کنى، خود خدمتى است و من نمى‌خواهم که تو را به مشقت افکنم. ان شاء الله مرا از صالحان خواهى یافت.
گفت: این است پیمان میان من و تو. هر یک از دو مدت را که سپرى سازم بر من ستمى نخواهد رفت و خدا بر آنچه مى‌گوییم وکیل است.
چون موسى مدت را به سر آورد و با زنش روان شد، از سوى طور آتشى دید. به کسان خود گفت: درنگ کنید. آتشى دیدم. شاید از آن خبرى یا پاره آتشى بیاورم تا گرم شوید.
چون نزد آتش آمد، از کناره راست وادى در آن سرزمین مبارک، از آن درخت ندا داده شد که: اى موسى، من خداى یکتا پروردگار جهانیانم.
عصایت را بینداز. چون دیدش که همانند مارى مى‌جنبد، گریزان بازگشت و به عقب ننگریست. اى موسى، پیش آى و مترس. تو در امان هستى.
دست خود در گریبان ببر تا بیرون آید سفید بى‌هیچ آسیبى. و تا از وحشت بیارامى دست خود در بغل کن. این دو از جانب پروردگارت حجتهاى تو براى فرعون و مهتران اوست، که آنان مردمى نافرمانند.
گفت: اى پروردگار من، یکى از ایشان را کشته‌ام، و مى‌ترسم مرا بکشند.
و برادرم هارون به زبان از من فصیح‌تر است، او را به مدد من بفرست تا مرا تصدیق کند، که بیم آن دارم که دروغگویم شمارند.
گفت: تو را به برادرت قویدست خواهیم کرد و برایتان حجتى قرار مى دهیم. به سبب نشانه‌هایى که شما را داده‌ایم، به شما دست نخواهند یافت. شما و پیروانتان پیروز خواهید بود.
چون موسى آیات روشن ما را نزدشان آورد گفتند: این جادویى است برساخته، ما از نیاکانمان چنین چیزهایى نشنیده‌ایم.
و موسى گفت: پروردگار من به آن کسى که از جانب او به هدایت آمده است و عاقبت پسندیده در آن سراى از آن اوست، آگاه‌تر است. زیرا ستمکاران رستگار نمى‌شوند.
فرعون گفت: اى مهتران، من براى شما خدایى جز خود نمى‌شناسم. اى هامان، براى من آجر بپز و طارمى بلند بساز، مگر خداى موسى را ببینم، که دروغگویش پندارم.
او و لشکرهایش به ناحق در زمین سرکشى کردند و پنداشتند که به نزد ما بازگردانیده نمى‌شوند.
پس او و لشکرهایش را گرفتیم و به دریا افکندیم. بنگر که عاقبت کار ستمکاران چگونه بود.
و آنان را از آن گونه پیشوایانى ساختیم که مردم را به آتش دعوت مى‌کنند و در روز قیامت کسى یاریشان نکند.
در این دنیا از پى‌شان لعنت روانه ساختیم و در روز قیامت از زشت‌رویانند.
پس از آنکه مردم روزگار پیشین را هلاک ساختیم، به موسى کتاب دادیم تا مردم را بصیرت و هدایت و رحمت باشد. شاید پند گیرند.
آنگاه که به موسى فرمان امر نبوت را وحى کردیم تو نه در جانب غربى طور بودى و نه از حاضران.
ولى ما از آن پس نسلهایى را بیافریدیم که عمرشان به درازا کشید. و تو در میان مردم مدین مقیم نبودى که آیات ما را بر آنها بخوانى. ولى ما بودیم که پیامبرانى مى‌فرستادیم.
تو در کنار طور نبودى آنگاه که موسى را ندا در دادیم. ولى این رحمتى است از جانب پروردگارت تا مردمى را که پیش از تو بیم‌دهنده‌اى نداشتند، بیم دهى. باشد که پندپذیر شوند.
تا چون به سبب اعمالى که مرتکب شده‌اند مصیبتى به آنها رسد نگویند: اى پروردگار ما، چرا پیامبرى بر ما نفرستادى تا از آیات تو پیروى کنیم و از مؤمنان باشیم؟
چون پیامبر راستگوى از جانب ما بر آنان مبعوث شد، گفتند: چرا آنچه به موسى داده شده به او داده نشده؟ آیا اینان پیش از این به آنچه به موسى داده شده بود کافر نشده بودند؟ و گفتند که این هر دو، دو جادوست همانند هم و ما به هیچ یک ایمان نمى‌آوریم.
بگو: اگر راست مى‌گویید، از جانب خداوند کتابى بیاورید که از این دو بهتر راه بنماید تا من هم از آن پیروى کنم.
پس اگر اجابتت نکردند، بدان که از پى هواى نفس خویش مى‌روند و کیست گمراه‌تر از آن کس که بى‌آنکه راهنمایى از خدا خواهد، از پى هواى نفس خویش رود؟ زیرا خدا مردم ستمکاره را هدایت نمى‌کند.
برایشان سخن در سخن پیوستیم، باشد که پندپذیر گردند.
کسانى که پیش از این کتاب، کتابشان داده بودیم بدان ایمان مى‌آورند.
و چون بر آنان تلاوت شد گفتند: بدان ایمان آوردیم. حقى است از جانب پروردگار ما و ما پیش از آن تسلیم بوده‌ایم.
اینان به سبب صبرى که کرده‌اند دو بار پاداش داده شوند. اینان بدى را به نیکى مى‌زدایند و نیز از آنچه روزیشان داده‌ایم انفاق مى‌کنند.
و چون سخن لغوى بشنوند، از آن اعراض کنند و گویند: کردارهاى ما از آن ما و کردارهاى شما از آن شما. به سلامت بمانید. ما خواستار جاهلان نیستیم.
تو هر کس را که بخواهى هدایت نمى‌کنى. خداست که هر که را بخواهد هدایت مى‌کند و او هدایت یافتگان را بهتر مى‌شناسد.
گفتند: اگر از کیش تو پیروى کنیم، ما را از سرزمینمان بر مى‌کنند. آیا آنها را در حرمى امن جاى نداده‌ایم که همه گونه ثمرات در آن فراهم مى‌شود، و این رزقى است از جانب ما؟ ولى بیشترینشان نمى‌دانند.
چه بسا مردم قریه‌اى را هلاک ساختیم که از زندگى خویش دچار سرمستى شده بودند و این خانه‌هاى آنهاست که بعد از آنها، جز اندک زمانى کس در آنها سکنى نگرفت و ما وارث آنان بودیم.
پروردگار تو مردم قریه‌ها را هلاک نکرد تا آنگاه که از خودشان پیامبرى بر آنها مبعوث داشت و او آیات ما را بر آنها بخواند. و ما قریه‌ها را نابود نکرده‌ایم مگر آنکه مردمش ستمکار بوده‌اند.
چیزهایى که به شما داده شده است، برخوردارى و آرایش این زندگى دنیوى است. حال آنکه آنچه نزد خداست، بهتر و ماندنى‌تر است. چرا در نمى‌یابید؟
آیا آن کس که او را وعده‌هاى نیک داده‌ایم و آن وعده‌ها را خواهد دید، همانند کسى است که او را از متاع اینجهانى برخوردار کرده‌ایم و در روز قیامت هم به بازخواستش فرا مى‌خوانیم؟
و روزى که آنان را ندا مى‌دهد و مى‌گوید: شریکانى را که براى من مى‌پنداشته‌اید کجایند؟
آنان که حکم درباره‌شان محقق شده مى‌گویند: اى پروردگار ما، اینان کسانى هستند که ما گمراهشان کردیم. از آن رو گمراهشان کردیم که خود گمراه بودیم. از آنها بیزارى مى‌جوییم و به تو مى‌گرویم. اینان ما را نمى‌پرستیده‌اند.
و گفته شود: اکنون بتانتان را بخوانید. مى‌خوانندشان، ولى به آنها پاسخ نمى‌دهند. و چون عذاب را ببینند آرزو کنند که کاش از هدایت‌یافتگان مى‌بودند.
و روزى که خدا ندایشان دهد و گوید: پیامبران را چگونه اجابت کردید؟
در این روز خبرها بر آنان پوشیده شود و از یکدیگر نیز نتوانند پرسید.
اما آن کس که توبه کرده و ایمان آورده و عمل صالح به جاى آورده، شاید که از رستگاران باشد.
پروردگار تو هر چه را که بخواهد مى‌آفریند و برمى‌گزیند. ولى ایشان را توان اختیار نیست. منزه است خدا و از هر چه برایش شریک مى‌سازند برتر است.
و پروردگار تو هر چه را که در دل پنهان داشته‌اند یا آشکار کرده‌اند مى‌داند.
اوست خداى یکتا. هیچ خدایى به جز او نیست. ستایش خاص اوست، چه در این جهان و چه در جهان دیگر. و فرمان فرمان اوست. و همگان به او بازگردانده مى‌شوید.
بگو: چه تصور مى‌کنید اگر الله شبتان را تا روز قیامت طولانى سازد؟ جز او کدام خداست که شما را روشنى ارزانى دارد؟ مگر نمى‌شنوید؟
بگو: چه تصور مى‌کنید اگر الله روزتان را تا روز قیامت طولانى سازد؟ جز او کدام خداست که شما را شب ارزانى دارد که در آن بیاسایید؟ مگر نمى‌بینید؟
و از رحمت او آنکه براى شما شب و روز را پدید آورد تا در آن یک بیاسایید و در این یک به طلب روزى برخیزید، باشد که سپاس گویید.
و روزى که خدا ندایشان دهد و گوید: شریکانى را که براى من تصور مى‌کردید، کجایند؟
و از هر ملتى شاهدى بیاوریم و گوییم: برهان خویش بیاورید. آنگاه بدانند که حق از آن الله است و آن بتان که به دروغ خدا مى‌خواندند تباه شوند.
قارون از قوم موسى بود که بر آنها افزونى جست. و به او چنان گنجهایى دادیم که حمل کلیدهایش بر گروهى از مردم نیرومند دشوار مى‌نمود. آنگاه که قومش به او گفتند: سرمست مباش، زیرا خدا سرمستان را دوست ندارد،
در آنچه خدایت ارزانى داشته، سراى آخرت را بجوى و بهره خویش را از دنیا فراموش مکن. و همچنان که خدا به تو نیکى کرده نیکى کن و در زمین از پى فساد مرو که خدا فسادکنندگان را دوست ندارد.
گفت: آنچه به من داده شده، در خور دانش من بوده است. آیا ندانسته است که خدا پیش از او نسلهایى را هلاک کرده که قوتشان از او افزون‌تر و شمارشان بیشتر بوده است؟ و این مجرمان را از گناهشان نمى‌پرسند.
آراسته به زیورهاى خود به میان مردمش آمد. آنان که خواستار زندگى دنیوى بودند گفتند: اى کاش آنچه به قارون داده شده ما را نیز مى‌بود، که او سخت برخوردار است.
اما دانش‌یافتگان گفتند: واى بر شما. براى آنها که ایمان مى‌آورند و کارهاى شایسته مى‌کنند ثواب خدا بهتر است. و بدین ثواب جز صابران نرسند.
پس او و خانه‌اش را در زمین فرو بردیم و در برابر خدا هیچ گروهى نداشت که یاریش کند و خود یارى کردن خویش نمى‌توانست.
روز دیگر آن کسان که دیروز آرزو مى‌کردند که به جاى او مى‌بودند، مى‌گفتند: شگفتا که خدا روزى هر کس را که خواهد فراوان کند یا تنگ سازد. اگر خدا به ما نیز نعمت فراوان داده بود، ما را نیز در زمین فرو مى‌برد. نمى‌بینى که کافران رستگار نمى‌شوند؟
این سراى آخرت را از آن کسانى ساخته‌ایم که در این جهان نه خواهان برترى‌جویى هستند و نه خواهان فساد. و سرانجام نیک از آن پرهیزگاران است.
هر کس که کار نیکى به جاى آرد، بهتر از آن را پاداش یابد و هر که مرتکب گناهى شود، پس آنان که مرتکب گناه مى‌شوند جز به اندازه عملشان مجازات نشوند.
آن کس که قرآن را بر تو فرض کرده است تو را به وعده‌گاهت باز مى‌گرداند. بگو: پروردگار من بهتر مى‌داند که چه کسى بر راه راست است و چه کسى در گمراهى آشکار است.
اگر رحمت پروردگارت نبود، امید آن را نداشتى که این کتاب بر تو القا شود. پس نباید پشتیبان کافران باشى.
پس از آنکه آیات خدا بر تو نازل شد، تو را از آن منحرف نکنند. مردم را به سوى پروردگارت بخوان و از مشرکان مباش.
با خداى یکتا خداى دیگرى را مخوان. هیچ خدایى جز او نیست. هر چیزى نابودشدنى است مگر ذات او. فرمان، فرمان اوست و همه به او بازگردانیده شوید.
الف، لام، میم.
آیا مردم پنداشته‌اند که چون بگویند: ایمان آوردیم، رها شوند و دیگر آزمایش نشوند؟
هر آینه مردمى را که پیش از آنها بودند آزمودیم، تا خدا کسانى را که راست گفته‌اند معلوم دارد و دروغگویان را متمایز گرداند.
آیا آنان که مرتکب گناه مى‌شوند پنداشته‌اند که از ما مى‌گریزند؟ چه بد داورى مى‌کنند.
هر کس که به دیدار خدا امید مى‌دارد بداند که وعده خدا آمدنى است و او شنوا و داناست.
هر که جهاد کند به سود خود کرده است، زیرا خدا از همه جهانیان بى‌نیاز است.
گناهان آنان را که ایمان آوردند و کارهاى شایسته کردند، مى‌زداییم و بهتر از آنچه عمل کرده‌اند پاداششان مى‌دهیم.
به آدمى سفارش کردیم که به پدر و مادر خود نیکى کند. و اگر آن دو بکوشند که تو چیزى را که بدان آگاه نیستى شریک من قرار دهى، اطاعتشان مکن. بازگشت همه شما به سوى من است و شما را به کارهایى که مى‌کرده‌اید آگاه مى‌کنم.
کسانى را که ایمان آوردند و کردارهاى شایسته کردند در زمره صالحان در آوریم.
بعضى از مردم مى‌گویند: به خدا ایمان آورده‌ایم. و چون در راه خدا آزارى ببینند، آن آزار را چون عذاب خدا به شمار مى‌آورند. و چون از سوى پروردگار تو مددى رسد، مى‌گویند: ما نیز با شما بوده‌ایم. آیا خدا به آنچه در دلهاى مردم جهان مى‌گذرد آگاه‌تر نیست؟
البته خدا مى‌داند که مؤمنان چه کسانند و منافقان چه کسان.
کافران به مؤمنان گفتند: به راه ما بیایید، بار گناهتان بر گردن ما. حال آنکه اینان بار گناه کسى را بر گردن نخواهند گرفت و دروغ مى‌گویند.
بلکه بار گناه خود و بارهایى با بار خود بر گردن خواهند گذاشت و در روز قیامت به سبب دروغهایى که بر هم مى‌بافته‌اند بازخواست خواهند شد.
ما نوح را بر مردمش به پیامبرى فرستادیم. او هزار سال و پنجاه سال کم در میان آنان بزیست. و چون مردمى ستم پیشه بودند، طوفانشان فروگرفت.
او و کسانى را که در کشتى بودند نجات دادیم و آن طوفان را نشان عبرتى براى جهانیان گردانیدیم.
و نیز ابراهیم را به پیامبرى فرستادیم، آنگاه که به مردمش گفت: خداى یکتا را بپرستید و از او بترسید. این برایتان بهتر است اگر مردمى دانا باشید.
شما، سواى خداى یکتا بتانى را مى‌پرستید و دروغهاى بزرگ مى‌پردازید. آنهایى که سواى خداى یکتا مى‌پرستید، نمى‌توانند شما را روزى دهند. از خداى یکتا روزى بجویید و او را عبادت کنید و سپاس گویید، زیرا به سوى او بازگردانیده مى‌شوید.
اگر شما تکذیب مى‌کنید، مردمانى هم که پیش از شما بودند تکذیب مى‌کردند. و بر عهده پیامبر جز تبلیغى روشنگر هیچ نیست.
آیا نمى‌بینند که خدا چگونه مخلوق را مى‌آفریند و پس از نیستى بازش مى‌گرداند؟ این کار بر خدا آسان است.
بگو: در زمین سیر کنید و بنگرید که چگونه خدا موجودات را آفریده. سپس آفرینش باز پسین را پدید مى‌آورد. زیرا خداوند بر هر چیزى تواناست.
هر که را بخواهد عذاب مى‌کند و بر هر که خواهد رحمت مى‌آورد، و همه بدو بازگردانیده مى‌شوید.
شما نمى‌توانید از خدا بگریزید، نه در زمین و نه در آسمان؛ و شما را جز او هیچ کارساز و یاورى نیست.
و آنان که به آیات خدا و دیدار او ایمان ندارند، از رحمت من نومیدند و آنها راست عذابى دردآور.
پاسخ قوم او جز این نبود که گفتند: بکشیدش یا بسوزانیدش. و خدایش از آتش برهانید. و در این براى مؤمنان عبرتهاست.
گفت: شما بتانى را به جاى خداى یکتا به خدایى گرفته‌اید تا در این زندگانى دنیا میانتان دوستى باشد، ولى در روز قیامت منکر یکدیگر مى‌شوید و یکدیگر را لعنت مى‌کنید و جایتان در آتش است و هیچ یاورى ندارید.
لوط به او ایمان آورد و گفت: من به سوى پروردگارم مهاجرت مى‌کنم، زیرا او پیروزمند و حکیم است.
و اسحاق و یعقوب را به او بخشیدیم و در فرزندان او پیامبرى و کتاب نهادیم. و پاداشش را در دنیا دادیم، و او در آخرت از صالحان است.
و لوط را پیامبرى دادیم. به قوم خود گفت: شما کارى زشت را پیشه کرده‌اید که هیچ یک از مردم جهان پیش از شما چنین نمى‌کرده است.
آیا با مردان مى‌آمیزید و راه‌ها را مى‌برید و در محفل خود مرتکب کارهاى ناپسند مى‌شوید؟ جواب قومش جز این نبود که گفتند: اگر راست مى‌گویى عذاب خدا را بر سر ما بیاور.
گفت: اى پروردگار من، مرا بر مردم تبهکار نصرت ده.
چون فرستادگان ما ابراهیم را مژده آوردند، گفتند: ما مردم این قریه را هلاک خواهیم کرد، که مردمى ستمکاره هستند.
گفت: لوط در آنجاست. گفتند: ما بهتر مى‌دانیم چه کسى در آنجاست. او و خاندانش را -جز زنش را که در همان جا خواهد ماند- نجات مى‌دهیم.
چون فرستادگان ما نزد لوط آمدند، غمگین شد و در کارشان بماند. گفتند: مترس و غمگین مباش، ما تو و خاندانت را -جز زنت را که در همان جا خواهد ماند- نجات مى‌دهیم.
ما بر مردم این قریه به سبب فسقى که مرتکب مى‌شوند، از آسمان عذاب نازل مى‌کنیم.
هر آینه از آن قریه براى خردمندان عبرتى روشن بر جاى گذاشتیم.
و برادرشان شعیب را به مدین فرستادیم. گفت: اى قوم من، خدا را بپرستید و به روز قیامت امیدوار باشید و در زمین به تبهکارى مکوشید.
پس تکذیبش کردند و زلزله آنان را فروگرفت و در خانه‌هاى خود بر جاى مردند.
و عاد و ثمود را هلاک کردیم. و این از مسکنهایشان برایتان آشکار است. شیطان کارهایشان را در نظرشان بیاراست و آنان را از راه باز داشت. و حال آنکه مردمى صاحب بصیرت بودند.
و نیز قارون و فرعون و هامان را که موسى با دلیلهاى روشن خود نزد آنها آمد. آنها در زمین سرکشى مى‌کردند ولى نتوانستند از خدا بگریزند.
همه را به گناهشان فروگرفتیم: بر بعضى بادهاى ریگ‌بار فرستادیم، بعضى را فریاد سهمناک فروگرفت، بعضى را در زمین فرو بردیم، بعضى را غرقه ساختیم. و خدا به آنها ستم نمى‌کرد، آنها خود به خویشتن ستم کرده بودند.
مثل آنان که سواى خدا را اولیا گرفتند، مثل عنکبوت است که خانه‌اى بساخت. و کاش مى‌دانستند، هر آینه سست‌ترین خانه‌ها خانه عنکبوت است.
خداى یکتا مى‌داند که چه چیزهایى را سواى او به خدایى مى‌خوانند، و اوست پیروزمند و حکیم.
این مثلها را براى مردم مى‌زنیم و آنها را جز دانایان درنمى‌یابند.
خدا آسمانها و زمین را به راستى بیافرید و در این عبرتى است براى مؤمنان.
هر چه را از این کتاب بر تو وحى شده است تلاوت کن. و نماز بگزار، که نماز آدمى را از فحشا و منکر باز مى‌دارد و ذکر خدا بزرگ‌تر است و خدا به کارهایى که مى‌کنید آگاه است.
با اهل کتاب، جز به نیکوترین شیوه‌اى مجادله مکنید. مگر با آنها که ستم پیشه کردند. و بگویید: به آنچه بر ما نازل شده و آنچه بر شما نازل شده است ایمان آورده‌ایم. و خداى ما و خداى شما یکى است و ما در برابر او گردن نهاده‌ایم.
همچنان این کتاب را بر تو نازل کردیم و اهل کتاب به آن ایمان مى‌آورند و از اینان نیز کسانى به آن ایمان مى‌آورند و جز کافران کسى آیات ما را انکار نمى‌کند.
تو پیش از قرآن هیچ کتابى را نمى‌خواندى و به دست خویش کتابى نمى‌نوشتى. اگر چنان بود، اهل باطل به شک افتاده بودند.
بلکه قرآن آیاتى است روشن، که در سینه اهل دانش جاى دارد. و آیات ما را جز ستمکاران انکار نمى‌کنند.
و گفتند: چرا از جانب پروردگارش آیاتى بر او نازل نمى‌شود؟ بگو: جز این نیست که آیات در نزد خداست و جز این نیست که من بیم‌دهنده‌اى آشکار هستم.
آیا آنان را بسنده نیست که بر تو کتاب فرستاده‌ایم و بر آنها خوانده مى‌شود. در این کتاب براى مؤمنان رحمت و اندرز است.
بگو: خدا به گواهى میان من و شما کافى است. آنچه را که در آسمانها و زمین است مى‌داند. کسانى که به باطل گرویدند و به خدا کافر شدند، زیانکارانند.
از تو به شتاب عذاب را مى‌طلبند. اگر آن را زمانى معین نبود، بر آنها نازل شده بود. و ناگهان و بى‌آنکه خبر شوند بر آنها فرود خواهد آمد.
از تو به شتاب عذاب را مى‌طلبند، حال آنکه جهنم بر کافران احاطه دارد.
روزى که عذاب از فراز سر و زیر پاى، آنها را در بر گیرد و خدا بگوید: به خاطر اعمالى که مى‌کرده‌اید اینک عذاب را بچشید.
اى بندگان من که به من ایمان آورده‌اید، زمین من فراخ است، پس تنها مرا بپرستید.
هر کسى چشنده طعم مرگ است. و به سوى ما بازگردانده شوید.
کسانى را که ایمان آورده‌اند و کارهاى شایسته کرده‌اند در غرفه‌هاى بهشت جاى دهیم. از زیر آن جویهاى آب روان است. در آنجا جاودانه بمانند. عمل‌کنندگان را چه نیکو مزدى است؛
آنها که شکیبایى ورزیدند و بر پروردگارشان توکل مى‌کنند.
چه بسیار جنبندگانى که یاراى تحصیل روزى خویش ندارند و خدا آنها را و شما را روزى مى‌دهد. و او شنوا و داناست.
اگر از آنها بپرسى: چه کسى آسمانها و زمین را آفریده و آفتاب و ماه را رام کرده است؟ خواهند گفت: خداى یکتا. پس، از چه روى عقیدت دیگرگون مى‌کنند؟
خدا روزى هر یک از بندگانش را که بخواهد فراوان مى‌کند یا بر او تنگ مى‌گیرد. زیرا خدا به همه چیز داناست.
اگر از آنها بپرسى: چه کسى از آسمان باران فرستاد و زمین مرده را بدان زنده ساخت؟ خواهند گفت: خداى یکتا. بگو: سپاس خداى راست. ولى بیشترینشان درنمى‌یابند.
زندگانى این دنیا چیزى جز لهو و لعب نیست. اگر بدانند، سراى آخرت سراى زندگانى است.
چون به کشتى نشستند خدا را با اخلاص در دین او خواندند و چون نجاتشان داد و به خشکى آورد، شرک آوردند؛
تا نعمتى را که به آنان عطا کرده بودیم کفران کنند و برخوردار شوند. زودا که خواهند دانست.
آیا ندانسته‌اند که حرم را جاى امن مردم قرار دادیم، حال آنکه مردم در اطرافشان به اسارت ربوده مى‌شوند؟ آیا به باطل ایمان مى‌آورند و نعمت خدا را کفران مى‌کنند؟
پس کیست ستمکارتر از آن که بر خدا دروغ مى‌بندد یا به هنگامى که حق به سوى او آید تکذیبش مى‌کند؟ آیا در جهنم جایگاهى براى کافران نیست؟
کسانى را که در راه ما مجاهدت کنند، به راه‌هاى خویش هدایتشان مى‌کنیم، و خدا با نیکوکاران است.
الف، لام، میم.
رومیان مغلوب شدند،
در نزدیک این سرزمین. و پس از مغلوب شدن بار دیگر غالب خواهند شد،
در مدت چند سال. فرمان، فرمان خداست؛ چه پیش از پیروزى و چه بعد از آن. و در آن روز مؤمنان شادمان مى‌شوند،
به یارى خدا. خدا هر کس را که بخواهد یارى مى‌کند، زیرا پیروزمند و مهربان است.
خدا وعده داده است و وعده خود خلاف نکند، ولى بیشتر مردم نمى‌دانند.
آنان به ظاهر زندگى دنیا آگاهند و از آخرت بى‌خبرند.
آیا با خود نمى‌اندیشند که خدا آسمانها و زمین را و هر چه را میان آنهاست، جز به حق و تا مدتى محدود، نیافریده است؟ و بسیارى از مردم به دیدار پروردگارشان ایمان ندارند.
آیا در زمین نمى‌گردند، تا بنگرند که چگونه بوده است عاقبت کسانى که پیش از آنها مى‌زیسته‌اند؟ کسانى که توانشان بیشتر بوده است و زمین را به شخم زدن زیر و رو کرده و بیشتر از ایشان آبادش ساخته بودند و پیامبرانى با معجزه‌ها بر آنها مبعوث شده بود. خدا به ایشان ستم نمى‌کرد، آنان خود به خویشتن ستم مى‌کردند.
سپس عاقبت آن کسان که مرتکب کارهاى بد شدند ناگوارتر بود. زیرا اینان آیات خدا را دروغ انگاشتند و آنها را به مسخره گرفتند.
خدا موجودات را مى‌آفریند، آنگاه دیگر بارشان بازمى‌گرداند، آنگاه همه به سوى او بازگردانده مى‌شوید.
روزى که قیامت برپا شود، گناهکاران حیرت‌زده بمانند.
ایشان را از میان بتانشان شفیعانى نیست. و دیگر به بتان خود باور ندارند.
و چون قیامت برپا شود، در آن روز از یکدیگر ببرند.
اما آنها که ایمان آورده‌اند و کارهاى شایسته کرده‌اند، در باغى به شادمانى پردازند.
و اما آنهایى که کافر شده‌اند و آیات ما را تکذیب مى‌کنند و دیدار آخرت را دروغ مى‌انگارند، همه را در عذاب حاضر آرند.
خدا را بستایید بدان هنگام که به شب درمى‌آیید و بدان هنگام که به صبح درمى‌آیید.
سپاس او راست در آسمانها و زمین، به هنگام شب و به هنگامى که به نیمروز مى‌رسید.
زنده را از مرده بیرون آرد و مرده را از زنده. و زمین را پس از مردنش زنده مى‌سازد و شما نیز این چنین از گورها بیرون شوید.
از نشانه‌هاى قدرت اوست که شما را از خاک بیافرید تا انسان شدید و به هر سو پراکنده گشتید.
و از نشانه‌هاى قدرت اوست که برایتان از جنس خودتان همسرانى آفرید. تا به ایشان آرامش یابید، و میان شما دوستى و مهربانى نهاد. در این عبرتهایى است براى مردمى که تفکر مى‌کنند.
و از نشانه‌هاى قدرت اوست آفرینش آسمانها و زمین، و اختلاف زبانها و رنگهایتان. در این عبرتهایى است براى دانایان.
و از نشانه‌هاى قدرت او خوابیدن شماست در شب و روز و به طلب روزى برخاستن شماست. در این عبرتهایى است براى مردمى که مى‌شنوند.
و از نشانه‌هاى قدرت اوست که برق را به قصد بیم و امید، به شما مى‌نمایاند. و از آسمان باران مى‌فرستد تا زمین مرده را بدان زنده سازد. در این عبرتهایى است براى کسانى که به عقل درمى‌یابند.
و از نشانه‌هاى قدرت اوست که آسمان و زمین به فرمان او برپاى ایستاده‌اند. سپس شما را از زمین فرا مى‌خواند و شما از زمین بیرون مى‌آیید.
از آن اوست هر چه در آسمانها و زمین است، و همه فرمانبردار او هستند.
اوست که موجودات را مى‌آفریند، سپس آنها را بازمى‌گرداند. و این کار بر او آسانتر است. او راست صفت برترى در آسمانها و زمین و اوست پیروزمند و حکیم.
براى شما از خودتان مثلى مى‌آورد: مگر بندگانتان در آنچه به شما روزى داده‌ایم با شما شریک هستند تا در مال با شما برابر باشند و همچنان که شما آزادان از یکدیگر مى‌ترسید از آنها هم بیمناک باشید؟ آیات را براى مردمى که تعقل مى‌کنند این سان تفصیل مى‌دهیم.
آرى، ستمکاران بى هیچ دانشى از هواى نفس خود پیروى کرده‌اند. آن را که خدا گمراه کرده است چه کسى هدایت مى‌کند؟ آنها را هیچ یاورى نیست.
به یکتاپرستى روى به دین آور. فطرتى است که خدا همه را بدان فطرت بیافریده است و در آفرینش خدا تغییرى نیست. دین پاک و پایدار این است. ولى بیشتر مردم نمى‌دانند.
به او بازگردید، و از او بترسید، و نماز بگزارید و از مشرکان مباشید.
از آنان مباشید که دین خود را پاره‌پاره کردند و فرقه‌فرقه شدند و هر فرقه‌اى به هر چه داشت دلخوش بود.
چون بر آدمیان زیانى رسد، پروردگارشان را بخوانند و به درگاه او توبه کنند؛ و چون رحمت خویش به آنها بچشاند، گروهى را بینى که به پروردگارشان شرک مى‌آورند.
پس نعمتى را که به آنها داده‌ایم کفران کنند. اکنون متمتع شوید، زودا که خواهید دانست.
آیا برایشان دلیلى نازل کردیم تا از چیزى که با خدا شریک مى‌سازند سخن گفته باشد؟
چون به مردم رحمتى بچشانیم، شادمان مى‌شوند؛ و چون به سبب کارهایى که کرده‌اند رنجى به آنها رسد، ناگهان نومید مى‌گردند.
آیا نمى‌بینند که خدا روزى هر کس را که بخواهد فراوان مى‌کند یا او را تنگ روزى مى‌سازد؟ در این عبرتهایى است براى مردمى که ایمان مى‌آورند.
حق خویشاوند و مسکین و در راه مانده را ادا کن. این بهتر است براى کسانى که خشنودى خدا را مى‌جویند و ایشان رستگارانند.
مالى که به ربا مى‌دهید تا در اموال مردم افزون شود، نزد خدا هیچ افزون نمى‌شود؛ و مالى که براى خشنودى خدا از بابت زکات مى‌پردازید، کسانى که چنین کنند پاداش مضاعف دارند.
خداست آن که شما را بیافرید، سپس روزى داد، سپس مى‌میراند، سپس زنده مى‌کند. آیا کسانى که شریک خدا مى‌سازید، هیچ از این کارها توانند؟ منزه است او و از هر چه برایش شریک مى‌آورند برتر است.
به سبب اعمال مردم، فساد در خشکى و دریا آشکار شد تا به آنان جزاى بعضى از کارهایشان را بچشاند، باشد که بازگردند.
بگو: در زمین بگردید و بنگرید که عاقبت پیشینیان که بیشترینشان از مشرکان بودند چگونه بوده است.
به دین پاک پایدار روى بیاور، پیش از آنکه روزى فرا رسد که از امر خدا بازگشتنش نباشد. در آن روز مردم دو گروه شوند:
کسانى که کافر باشند کفرشان به زیانشان باشد و آنها که کارى شایسته کرده باشند براى خود پاداشى نیکو آماده کرده‌اند.
تا کسانى را که ایمان آورده‌اند و کارهاى شایسته کرده‌اند از فضل خود پاداش دهد. زیرا خدا کافران را دوست ندارد.
و از نشانه‌هاى قدرت او آنکه بادهاى مژده‌دهنده را مى‌فرستد، تا رحمت خود را به شما بچشاند و تا کشتیها به فرمان او روان باشند و از فضل او روزى بجویید. باشد که سپاس گویید.
و پیش از تو پیامبرانى را بر قومشان فرستادیم. آنان با دلیلهاى روشن خود نزدشان آمدند. و ما از کسانى که گناه کردند انتقام گرفتیم، و یارى دادن مؤمنان بر عهده ما بود.
خداست که بادها را مى‌فرستد تا ابرها را برانگیزد و چنان که خواهد بر آسمان بگسترد، و آن را پاره‌پاره کند و بینى که باران از خلال ابرها بیرون مى‌آید. و چون باران را به هر که خواهد از بندگانش برساند شادمان شوند،
اگر چه پیش از آنکه باران بر آنها ببارد نومید بوده‌اند.
پس به آثار رحمت خدا بنگر که چگونه زمین را پس از مردنش زنده مى‌کند. چنین خدایى زنده‌کننده مردگان است و بر هر کارى تواناست.
و اگر بادى بفرستیم که کشته‌ها را زرد ببینند، از آن پس همه کافر شوند.
تو نمى‌توانى مردگان را شنوا سازى و اگر اینان نیز از تو بازگردند، آواز خود را به گوش آن کران نرسانى،
تو هدایت‌کننده نابینایان از گمراهیشان نیستى. تو صدایت را تنها به گوش کسانى مى‌رسانى که به آیات ما ایمان آورده‌اند و تسلیم شده‌اند.
خداست که شما را ناتوان بیافرید، و پس از ناتوانى نیرومند ساخت، آنگاه پس از نیرومندى ناتوانى و پیرى آورد. هر چه بخواهد مى‌آفریند و او دانا و تواناست.
روزى که قیامت برپا شود مجرمان سوگند خورند که جز ساعتى در گور نیارمیده‌اند. آرى اینچنین از حق منحرف مى‌شدند.
آنان که دانش و ایمان داده شده‌اند، گویند: شما بر وفق کتاب خدا تا روز قیامت در گور آرمیده‌اید و این روز قیامت است و شما نمى‌دانسته‌اید.
در این روز پوزش ستمکاران به حالشان سود ندهد و از آنها نخواهند که توبه کنند.
ما در این قرآن براى مردم هر گونه مثلى آورده‌ایم. و چون آیه‌اى برایشان بیاورى کافران خواهند گفت: شما یاوه گویانى بیش نیستید.
اینچنین خدا بر دلهاى کسانى که از دانایى بى‌بهره‌اند، مهر مى‌نهد.
پس صبر کن که وعده خدا حق است. مباد آنان که به مرحله یقین نرسیده‌اند، تو را بى‌ثبات و سبکسر گردانند.
الف. لام. میم.
اینها آیه‌هاى کتاب حکمت‌آمیز است.
نیکوکاران را هدایت و رحمتى است:
آنان که نماز مى‌گزارند و زکات مى‌دهند و به آخرت یقین دارند.
اینان از جانب پروردگارشان هدایت یافته‌اند و اینان رستگارانند.
بعضى از مردم خریدار سخنان بیهوده‌اند، تا به نادانى مردم را از راه خدا گمراه کنند و قرآن را به مسخره مى‌گیرند. نصیب اینان عذابى است خوار کننده.
و چون آیات ما بر آنها خوانده شود، با خودپسندى روى برگردانند، چنان که گویى نشنیده‌اند. یا همانند کسى که گوشهایش سنگین شده باشد. او را به عذابى دردآور بشارت ده.
نصیب آنان که ایمان آورده‌اند و کارهاى شایسته کرده‌اند، باغهاى پر نعمت بهشت است.
در آنجا جاویدانند، وعده خدا راست است. او پیروزمند و حکیم است.
آسمانها را بى‌هیچ ستونى که ببینید بیافرید و بر روى زمین کوه‌ها را بیفکند تا نلرزاندتان و از هرگونه جنبنده‌اى در آن بپراکند. و از آسمان آب فرستادیم و در زمین هرگونه گیاه نیکویى رویانیدیم.
این آفرینش خداست. پس به من بنمایانید آنها که غیر او هستند چه آفریده‌اند. بلکه ظالمان در گمراهى آشکارى هستند.
هر آینه به لقمان حکمت دادیم و گفتیم: خدا را سپاس گوى، زیرا هر که سپاس گوید به سود خود سپاس گفته، و هر که ناسپاسى کند خدا بى‌نیاز و ستودنى است.
و لقمان به پسرش گفت -و او را پند مى‌داد- که: اى پسرک من، به خدا شرک میاور، زیرا شرک ستمى است بزرگ.
آدمى را درباره پدر و مادرش سفارش کردیم. مادرش به او حامله شد و هر روز ناتوانتر مى‌شد و پس از دو سال از شیرش باز گرفت. و سفارش کردیم که: مرا و پدر و مادرت را شکر گوى که سرانجام تو نزد من است،
اگر آن دو به کوشش از تو بخواهند تا چیزى را که نمى‌دانى چیست با من شریک گردانى اطاعتشان مکن. در آنها با آنها به وجهى پسندیده زندگى کن و خود، راه کسانى را که به درگاه من باز مى‌گردند در پیش گیر. بازگشت همه شما به سوى من است و من از کارهایى که مى‌کرده‌اید آگاهتان مى‌کنم.
اى پسرک من، اگر عمل به قدر یک دانه خردل در درون صخره‌اى یا در آسمانها یا در زمین باشد، خدا به حسابش مى‌آورد، که او ریزبین و آگاه است.
اى پسرک من، نماز بگزار، و امر به معروف و نهى از منکر کن و بر هر چه بر تو رسد صبر کن که این از کارهایى است که نباید سهلش انگاشت.
به تکبر از مردم روى مگردان و به خودپسندى بر زمین راه مرو، زیرا خدا هیچ به نازخرامنده فخرفروشى را دوست ندارد.
در رفتارت راه میانه را برگزین و آوازت را فرود آر، زیرا ناخوش‌ترین بانگها بانگ خران است.
آیا ندیده‌اید که خدا هر چه را که در آسمانها و زمین است رام شما کرده است و نعمتهاى خود را چه آشکار و چه پنهان به تمامى بر شما ارزانى داشته؟ و پاره‌اى از مردم بى‌هیچ دانشى یا راهنمایى و کتاب روشنى، درباره خدا جدال مى‌کنند.
و چون به آنها بگویند: از آنچه خدا نازل کرده است متابعت کنید؛ گویند: نه، ما از آیینى که پدران خود را بر آن یافته‌ایم متابعت مى‌کنیم. اگر چه شیطان به عذاب آتششان فراخوانده باشد.
هر که روى خویش به خدا کند و نیکوکار باشد هرآینه به دستگیره استوارى چنگ زده است، و پایان همه کارها به سوى خداست.
آن کس که کافر شده است کفرش تو را غمگین نسازد. بازگشتشان نزد ماست. پس به کارهایى که کرده‌اند آگاهشان مى‌کنیم. زیرا خدا به آنچه در دلها مى‌گذرد آگاه است.
اندکى کامیابشان مى‌سازیم، سپس به بیچارگى به عذاب سختشان مى‌کشانیم.
اگر از آنها بپرسى: چه کسى آسمانها و زمین را آفریده است؟ خواهند گفت: خدا. بگو: سپاس خدا را. بلکه بیشترشان نادانند.
از آن خداست آنچه در آسمانها و زمین است و خدا بى‌نیاز و ستودنى است.
و اگر همه درختان روى زمین قلم شوند و دریا مرکب و هفت دریاى دیگر به مددش بیاید، سخنان خدا پایان نمى‌یابد. و خدا پیروزمند و حکیم است.
آفرینش همه شما و باز زنده کردنتان تنها همانند زنده کردن یک تن است. هرآینه خدا شنوا و بیناست.
آیا ندیده‌اى که خدا از شب مى‌کاهد و به روز مى‌افزاید و از روز مى‌کاهد و به شب مى‌افزاید و آفتاب و ماه را رام خود ساخت که هر یک تا زمانى معین در حرکت است؟ و خدا به کارهایى که مى‌کنید آگاه است.
این بدان سبب است که خداى یکتا حق است و هر چه به جز او مى‌خوانند باطل است و خداست بلندمرتبه و بزرگوار.
آیا ندیده‌اى که کشتى به نعمت خدا در دریا روان مى‌شود تا خدا پاره‌اى از آیات قدرت خود را به شما بنمایاند؟ در این، براى مردم شکیباى سپاسگزار عبرتهاست.
و چون موجهاى عظیم همانند ابرها آنها را فرو پوشد، خدا را از روى اخلاص در دین بخوانند. و چون نجاتشان دهد و به خشکى برد، برخى به عهد خویش وفا کنند. و جز غداران کافرنعمت، آیات ما را انکار نکنند.
اى مردم، از پروردگارتان بترسید و از روزى که هیچ پدرى کیفر فرزند را به عهده نگیرد و هیچ فرزندى کیفر پدر را عهده‌دار نشود پروا کنید. وعده خدا حق است. زندگى دنیا فریبتان ندهد و نیز شیطان فریبکار به کرم خدا مغرورتان نسازد.
خداست که مى‌داند که قیامت چه وقت مى‌آید. اوست که باران مى‌باراند و از آنچه در رحمهاست آگاه است. و هیچ کس نمى‌داند که فردا چه چیز به دست خواهد آورد و کسى نمى‌داند که در کدام زمین خواهد مرد. خدا دانا و آگاه است.
الف. لام. میم.
نازل شدن این کتاب، که در آن هیچ شکى نیست، از جانب پروردگار جهانیان است.
آیا مى‌گویند دروغى است که خود به هم بافته؟ نه، سخنى است بر حق از جانب پروردگارت، تا مردمى را که پیش از تو بیم‌دهنده‌اى نداشته‌اند بیم دهى. شاید به راه هدایت افتند.
خداست که آسمانها و زمین را و آنچه میان آنهاست در شش روز بیافرید و آنگاه به عرش پرداخت. شما را جز او کارساز و شفیعى نیست. آیا پند نمى‌گیرید؟
کار را از آسمان تا زمین سامان مى‌دهد. سپس در روزى که مقدار آن هزار سال است -چنان که مى‌شمارید- به سوى او بالا مى‌رود.
اوست که داناى نهان و آشکار است. پیروزمند و مهربان است.
آن که هر چه را آفرید به نیکوترین وجه آفرید و خلقت انسان را از گل آغاز کرد.
سپس نسل او را از عصاره آبى بى‌مقدار پدید آورد.
آنگاه بالاى او راست کرد و از روح خود در آن بدمید. و برایتان گوش و چشمها و دلها آفرید. چه اندک شکر مى‌گویید.
و گفتند: آیا وقتى که در زمین ناپدید شویم، آفرینش تازه‌اى خواهیم یافت؟ آرى، ایشان به دیدار با پروردگارشان ایمان ندارند.
بگو: فرشته مرگ که موکل بر شماست، شما را مى‌میراند. سپس به سوى پروردگارتان باز گردانیده مى‌شوید.
تو را عبرت است آنگاه که مجرمان را در نزد پروردگارشان سرافکنده بینى. گویند: اى پروردگار ما، دیدیم و شنیدیم. اکنون ما را بازگردان تا کارى شایسته کنیم، که اینک به یقین رسیده‌ایم.
اگر مى‌خواستیم، هدایت هر کس را به او ارزانى مى‌داشتیم. ولى وعده من که جهنم را از همه جنیان و آدمیان پر مى‌کنم، حق است.
به کیفر آنکه دیدار چنین روزى را فراموش کرده بودید، اکنون بچشید. ما نیز شما را از یاد برده‌ایم. به سزاى کارهایى که مى‌کرده‌اید عذاب جاوید را بچشید.
تنها کسانى به آیات ما ایمان آورده‌اند که چون آیات ما را بشنوند به سجده بیفتند و پروردگارشان را به پاکى بستایند و سرکشى نکنند.
از بستر خواب پهلو تهى مى‌کنند، پروردگارشان را با بیم و امید مى‌خوانند و از آنچه به آنها داده‌ایم انفاق مى‌کنند.
و هیچ کس از آن مایه شادمانى خبر ندارد که به پاداش کارهایى که مى‌کرده برایش اندوخته شده است.
آیا آن کس که ایمان آورده همانند کسى است که عصیان مى‌ورزد؟ نه، برابر نیستند.
اما آنان که ایمان آورده‌اند و کارهاى شایسته کرده‌اند، به پاداش اعمالى که مى‌کرده‌اند منزلگاهى در باغهاى بهشت خواهند یافت.
و اما عصیان‌پیشگان، منزلگاهشان آتش است. هرگاه که بخواهند از آن بیرون آیند، بار دیگر آنها را به درون آتش باز گردانند و بگویندشان: بچشید عذاب آتشى را که دروغش مى‌پنداشتید.
و عذاب دنیا را پیش از آن عذاب بزرگ‌تر به ایشان بچشانیم، باشد که باز گردند.
کیست ستمکارتر از آن کسى که او را به آیات پروردگارش پند دهند ولى اعراض کند؟ ما از مجرمان انتقام مى‌گیریم.
هرآینه به موسى کتاب دادیم. از دیدار او در تردید مباش. و آن را راهنماى بنى‌اسرائیل قرار دادیم.
از میان آن قوم پیشوایانى پدید آوردیم که چون صبورى پیشه کردند و به آیات ما یقین داشتند، به فرمان ما به هدایت مردم پرداختند.
هرآینه پروردگار تو در روز قیامت در آنچه اختلاف مى‌کردند میانشان داورى خواهد کرد.
آیا آن همه مردمى را که پیش از ایشان هلاک کردیم و اکنون اینان در خانه‌هایشان راه مى‌روند سبب هدایتشان نشد؟ در این عبرتهاست، چرا نمى‌شنوند؟
آیا نمى‌بینند که آب را به زمین خشک و بى‌گیاه روانه مى‌سازیم تا کشتزارها برویانیم و چارپایان و خودشان از آن بخورند؟ چرا نمى‌بینند؟
مى‌گویند: اگر راست مى‌گویید، پیروزى چه وقت خواهد بود؟
بگو: در روز پیروزى، ایمان آوردن کافران سودشان ندهد، و مهلتشان ندهند.
پس، از ایشان اعراض کن و منتظر باش، که آنها نیز در انتظارند.
اى پیامبر، از خدا بترس و از کافران و منافقان اطاعت مکن. زیرا خدا دانا و حکیم است.
از هر چه از پروردگارت به تو وحى مى‌شود اطاعت کن. زیرا خدا بدانچه مى‌کنید آگاه است.
و بر خدا توکل کن، زیرا خدا کارسازى را بسنده است.
خدا در درون هیچ مردى دو قلب ننهاده است. و زنانتان را که مادر خود مى‌خوانید مادرتان قرار نداد و فرزندخواندگانتان را فرزندانتان نساخت. اینها چیزهایى است که به زبان مى‌گویید و سخن حق از آن خداست و اوست که راه مى‌نماید.
پسرخواندگان را به نام پدرشان بخوانید که در نزد خدا منصفانه‌تر است. اگر پدرشان را نمى‌شناسید، برادران دینى و موالى شما باشند. اگر پیش از این خطایى کرده‌اید باکى نیست، مگر آنکه به قصد دل کنید. و خدا آمرزنده و مهربان است.
پیامبر به مؤمنان از خودشان سزاتر است و زنانش مادران مؤمنان هستند و در کتاب خدا خویشاوندان نسبى از مؤمنان و مهاجران به یکدیگر سزاوارترند، مگر آنکه بخواهید به یکى از دوستان خود نیکى کنید. و این حکم در کتاب خدا مکتوب است.
و آن هنگام که از پیامبران پیمان گرفتیم و از تو و از نوح و ابراهیم و موسى و عیسى بن مریم و از همه آنها پیمانى سخت گرفتیم،
تا راستگویان را از صدقشان بپرسد، و براى کافران عذابى دردآور مهیا کرده است.
اى کسانى که ایمان آورده‌اید، از نعمتى که خدا به شما داده است یاد کنید، بدان هنگام که لشکرها بر سر شما تاخت آوردند و ما باد را و لشکرهایى را که نمى‌دیدید بر سرشان فرستادیم و خدا بدانچه مى‌کردید بینا بود.
آنگاه که از سمت بالا و از سمت پایین بر شما تاختند، چشمها خیره شد و دلها به گلوگاه رسیده بود و به خدا گمانهاى گوناگون مى‌بردید.
در آنجا مؤمنان در معرض امتحان درآمدند و سخت متزلزل شدند.
زیرا منافقان و آنهایى که در دلهایشان بیمارى است، مى‌گفتند: خدا و پیامبرش جز فریب به ما وعده‌اى نداده‌اند.
و گروهى از آنها گفتند: اى مردم یثرب، اینجا جاى ماندنتان نیست. بازگردید. و گروهى از آنها از پیامبر رخصت طلبیدند. مى‌گفتند: خانه‌هاى ما را حفاظى نیست. خانه‌هایشان بى‌حفاظ نبود، مى‌خواستند بگریزند.
و اگر از اطراف، خانه‌هایشان را محاصره کنند و از آنها بخواهند که مرتد شوند، مرتد خواهند شد و جز اندکى درنگ روانخواهند داشت.
اینان پیش از این با خدا پیمان بسته بودند که در جنگ به دشمن پشت نکنند. خدا از پیمان خود بازخواست خواهد کرد.
بگو: اگر از مرگ یا کشته شدن بگریزید، هرگز گریختن سودتان ندهد. و آنگاه از زندگى جز اندکى بهره‌مند نخواهید شد.
بگو: اگر خدا برایتان قصد بدى داشته باشد یا بخواهد به شما رحمتى ارزانى دارد، کیست که شما را از اراده او نگه دارد. ایشان جز خدا براى خود دوست و مددکارى نخواهند یافت.
خدا مى‌داند چه کسانى از شما مردم را از جنگ بازمى‌دارند. و نیز مى‌شناسد کسانى را که به برادران خود مى‌گویند: به نزد ما بیایید. و جز اندکى به جنگ نمى‌آیند.
هر خیرى را از شما دریغ مى‌دارند، و چون وحشت فراز آید بینى که به تو مى‌نگرند و چشمانشان در حدقه مى‌گردد مثل کسى که از مرگ بیهوش شده باشد. و چون وحشت از میان برود، از حرص غنایم با زبان تیز خود برنجانندتان. اینان ایمان نیاورده‌اند. و خدا اعمالشان را تباه کرده است و این کار بر خدا آسان بوده است.
مى‌پندارند که سپاه احزاب نرفته است. و اگر آن لشکرها بازمى‌آمدند، آرزو مى‌کردند که کاش در میان اعراب بادیه‌نشین مى‌بودند و همواره از اخبار شما مى‌پرسیدند. اگر هم در میان شما مى‌بودند، جز اندکى قتال نمى‌کردند.
براى شما اگر به خدا و روز قیامت امید مى‌دارید و خدا را فراوان یاد مى‌کنید، شخص رسول الله مقتداى پسندیده‌اى است.
و چون مؤمنان آن گروه‌ها را دیدند، گفتند: این همان چیزى است که خدا و پیامبرش به ما وعده داده‌اند و خدا و پیامبرش راست گفته‌اند. و جز به ایمان و تسلیمشان نیفزود.
از مؤمنان مردانى هستند که به پیمانى که با خدا بسته بودند وفا کردند. بعضى بر سر پیمان خویش جان باختند و بعضى چشم به راهند و هیچ پیمان خود دگرگون نکرده‌اند.
تا خدا راستگویان را به سبب راستى گفتارشان پاداش دهد و منافقان را اگر خواهد عذاب کند یا توبه آنها را بپذیرد، که خدا آمرزنده و مهربان است.
خدا کافران کینه‌توز را بازپس زد. اینان به هیچ غنیمتى دست نیافتند. و در کارزار مؤمنان را خدا بسنده است. زیرا خدا پرتوان و پیروزمند است.
از اهل کتاب آن گروه را که به یاریشان برخاسته بودند از قلعه‌هایشان فرود آورد و در دلهایشان بیم افکند. گروهى را کشتید و گروهى را به اسارت گرفتید.
خدا زمین و خانه‌ها و اموالشان و زمینهایى را که بر آنها پاى ننهاده‌اید به شما واگذاشت. و خدا بر هر کارى تواناست.
اى پیامبر، به زنانت بگو: اگر خواهان زندگى دنیا و زینتهاى آن هستید، بیایید تا شما را بهره‌مند سازم و به وجهى نیکو رهایتان کنم؛
و اگر خواهان خدا و پیامبر او و سراى آخرت هستید، خدا به نیکوکارانتان پاداشى بزرگ خواهد داد.
اى زنان پیامبر، هر کس از شما مرتکب کار زشت در خور عقوبت شود، خدا عذاب او را دو برابر مى‌کند. و این بر خدا آسان است.
و هر کس از شما که به فرمانبردارى خدا و پیامبرش مداومت ورزد و کارى شایسته کند، دو بار به او پاداش دهیم. و براى او رزقى کرامند آماده کرده‌ایم.
اى زنان پیامبر، شما همانند دیگر زنان نیستید، اگر از خدا بترسید. پس به نرمى سخن مگویید تا آن مردى که در قلب او مرضى هست به طمع افتد. و سخن پسندیده بگویید.
و در خانه‌هاى خود بمانید. و چنان که در زمان پیشین جاهلیت مى‌کردند، زینتهاى خود را آشکار مکنید. و نماز بگزارید و زکات بدهید و از خدا و پیامبرش اطاعت کنید. اى اهل بیت، خدا مى‌خواهد پلیدى را از شما دور کند و شما را پاک دارد.
آنچه را در خانه‌هایتان از آیات خدا و حکمت تلاوت مى‌شود، یاد کنید، که خدا باریک‌بین و آگاه است.
خدا براى مردان مسلمان و زنان مسلمان و مردان مؤمن و زنان مؤمن و مردان اهل طاعت و زنان اهل طاعت و مردان راستگوى و زنان راستگوى و مردان شکیبا و زنان شکیبا و مردان خداى ترس و زنان خداى‌ترس و مردان صدقه‌دهنده و زنان صدقه‌دهنده و مردان روزه‌دار و زنان روزه‌دار و مردانى که شرمگاه خود حفظ مى‌کنند و زنانى که شرمگاه خود حفظ مى‌کنند و مردانى که خدا را فراوان یاد مى‌کنند و زنانى که خدا را فراوان یاد مى‌کنند، آمرزش و مزدى بزرگ آماده کرده است.
هیچ مرد مؤمن و زن مؤمنى را نرسد که چون خدا و پیامبرش در کارى حکمى کردند آنها را در آن کارشان اختیارى باشد. هر که از خدا و پیامبرش نافرمانى کند سخت در گمراهى افتاده است.
و تو، به آن مرد که خدا نعمتش داده بود و تو نیز نعمتش داده بودى، گفتى: زنت را براى خود نگه‌دار و از خداى بترس. در حالى که در دل خود آنچه را خدا آشکار ساخت مخفى داشته بودى و از مردم مى‌ترسیدى، حال آنکه خدا از هر کس دیگر سزاوارتر بود که از او بترسى. پس چون زید از او حاجت خویش بگزارد، به همسرى تواش درآوردیم تا مؤمنان را در زناشویى با زنان فرزند خواندگان خود، اگر حاجت خویش از او بگزارده باشند، منعى نباشد. و حکم خداوند شدنى است.
بر پیامبر در انجام دادن آنچه خدا بر او مقرر کرده است حرجى نیست، همچنان که خدا براى پیامبران پیشین نیز چنین سنتى نهاده بود و فرمان خدا فرمانى است بى‌هیچ زیاده و نقصان.
کسانى که پیامهاى خدا را مى‌رسانند و از او مى‌ترسند و از هیچ کس جز او نمى‌ترسند، خدا براى حساب‌کردن اعمالشان کافى است.
محمد پدر هیچ یک از مردان شما نیست. او رسول خدا و خاتم پیامبران است. و خدا به هر چیزى داناست.
اى کسانى که ایمان آورده‌اید، خدا را فراوان یاد کنید.
و هر بامداد و شبانگاه تسبیحش گویید.
اوست که خود و فرشتگانش بر شما درود مى‌فرستند تا شما را از تاریکى به روشنى برد، زیرا خداوند با مؤمنان مهربان است.
روزى که با او دیدار کنند درودشان این است: «سلام». و خدا برایشان پاداشى کرامند آماده کرده است.
اى پیامبر، ما تو را فرستادیم تا شاهد و مژده‌دهنده و بیم‌دهنده باشى.
و مردم را به فرمان خدا به سوى او بخوانى، و چراغى تابناک باشى.
و مؤمنان را بشارت ده که از سوى خدا برایشان فضیلتى بزرگ آمده است.
از کافران و منافقان اطاعت مکن و آزارشان را واگذار و بر خدا توکل کن، که خدا کارسازى را بسنده است.
اى کسانى که ایمان آورده‌اید، چون زنان مؤمن را نکاح کردید و پیش از آنکه با آنها نزدیکى کنید طلاقشان گفتید، شما را بر آنها عده‌اى نیست که به سرآرند. پس آنان را برخوردار کنید و به نیکوترین وجه رهایشان کنید.
اى پیامبر، ما زنانى را که مهرشان را داده‌اى و آنان را که به عنوان غنایم جنگى که خدا به تو ارزانى داشته است مالک شده‌اى و دختر عموها و دختر عمه‌ها و دختر داییها و دختر خاله‌هاى تو را که با تو مهاجرت کرده‌اند بر تو حلال کردیم؛ و نیز زن مؤمنى را که خود را به پیامبر بخشیده باشد، هرگاه پیامبر بخواهد او را به زنى گیرد. این حکم ویژه توست نه دیگر مؤمنان. ما مى‌دانیم در باره زنانشان و کنیزانشان چه حکمى کرده‌ایم، تا براى تو مشکلى پیش نیاید. و خدا آمرزنده و مهربان است.
از زنان خود هر که را خواهى به نوبت مؤخردار و هر که را خواهى با خود نگه دار. و اگر از آنها که دور داشته‌اى یکى را بطلبى بر تو گناهى نیست. در این گزینش و اختیار باید که شادمان باشند و غمگین نشوند و از آنچه همگیشان را ارزانى مى‌دارى باید که خشنود گردند و خدا مى‌داند که در دلهاى شما چیست. و خداست که دانا و بردبار است.
بعد از این زنان، هیچ زنى بر تو حلال نیست و نیز زنى به جاى ایشان اختیار کردن، هر چند تو را از زیبایى او خوش آید؛ مگر آنچه به غنیمت به دست تو افتد. و خدا مراقب هر چیزى است.
اى کسانى که ایمان آورده‌اید، به خانه‌هاى پیامبر داخل مشوید مگر شما را به خوردن طعامى فراخوانند، بى‌آنکه منتظر بنشینید تا طعام حاضر شود. اگر شما را فراخواندند داخل شوید و چون طعام خوردید پراکنده گردید. نه آنکه براى سرگرمى سخن آغاز کنید. هر آینه این کارها پیامبر را آزار مى‌دهد و او از شما شرم مى‌دارد. ولى خدا از گفتن حق شرم نمى‌دارد. و اگر از زنان پیامبر چیزى خواستید، از پشت پرده بخواهید. این کار، هم براى دلهاى شما و هم براى دلهاى آنها پاک دارنده‌تر است. شما را نرسد که پیامبر خدا را بیازارید، و نه آنکه زنهایش را بعد از وى هرگز به زنى گیرید. این کارها در نزد خدا گناهى بزرگ است.
اگر چیزى را آشکار کنید یا مخفى دارید، در هر حال خدا به هر چیزى آگاه است.
زنان را گناهى نیست اگر در نزد پدر و پسر و برادر و برادرزاده و خواهرزاده و زنان همدین و یا کنیزان خود بى‌حجاب باشند. و باید از خدا بترسید که خدا بر هر چیزى ناظر است.
خدا و فرشتگانش بر پیامبر صلوات مى‌فرستند. اى کسانى که ایمان آورده‌اید، بر او صلوات فرستید و سلام کنید؛ سلامى نیکو.
هر آینه کسانى را که خدا و پیامبرش را آزار مى‌دهند، خدا در دنیا و آخرت لعنت کرده و برایشان عذابى خوارکننده مهیا کرده است.
و کسانى که مردان مؤمن و زنان مؤمن را بى‌هیچ گناهى که کرده باشند مى‌آزارند، تهمت و گناه آشکارى را بر دوش مى‌کشند.
اى پیامبر، به زنان و دختران خود و زنان مؤمنان بگو که چادر خود را بر خود فرو پوشند. این مناسب‌تر است، تا شناخته شوند و مورد آزار واقع نگردند. و خدا آمرزنده و مهربان است.
اگر منافقان و کسانى که در دلهایشان مرضى است و آنها که در مدینه شایعه مى‌پراکنند از کار خود باز نایستند، تو را بر آنها مسلط مى‌گردانیم تا از آن پس جز اندکى با تو در شهر همسایه نباشند.
اینان لعنت‌شدگانند. هر جا یافته شوند باید دستگیر گردند و به سختى کشته شوند.
این سنت خداوندى است که در میان پیشینیان نیز بود و در سنت خدا تغییرى نخواهى یافت.
مردم تو را از قیامت مى‌پرسند، بگو: علم آن نزد خداست. و تو چه مى‌دانى، شاید قیامت نزدیک باشد.
خدا کافران را لعنت کرده و برایشان آتشى سوزان مهیا کرده است،
که در آن جاودانه‌اند و هیچ دوست و یاورى نخواهند یافت.
روزى که صورتهایشان را در آتش بگردانند، مى‌گویند: اى کاش خدا را اطاعت کرده بودیم و رسول را اطاعت کرده بودیم.
و گفتند: اى پروردگار ما، از سروران و بزرگان خود اطاعت کردیم و آنان ما را گمراه کردند.
اى پروردگار ما، عذابشان را دو چندان کن و به لعنت بزرگى گرفتارشان ساز.
اى کسانى که ایمان آورده‌اید، مباشید مانند آن کسان که موسى را آزرده کردند. و خدایش از آنچه گفته بودند مبرایش ساخت و نزد خدا آبرومند بود.
اى کسانى که ایمان آورده‌اید، از خدا بترسید و سخن درست بگویید.
خدا کارهاى شما را به صلاح آورد و گناهانتان را بیامرزد. و هر که از خدا و پیامبرش اطاعت کند به کامیابى بزرگى دست یافته است.
ما این امانت را بر آسمانها و زمین و کوه‌ها عرضه داشتیم، از تحمل آن سرباز زدند و از آن ترسیدند. انسان آن امانت بر دوش گرفت، که او ستمکار و نادان بود.
تا خدا مردان منافق و زنان منافق و مردان مشرک و زنان مشرک را عذاب کند و توبه مردان مؤمن و زنان مؤمن را بپذیرد، که خدا آمرزنده و مهربان است.
ستایش از آن خدایى است که هر چه در آسمانها و هر چه در زمین است از آن اوست. و در آن جهان نیز ستایش از آن اوست و او حکیم و آگاه است.
هر چه را که در زمین فرو شود و هر چه را که از زمین بیرون آید و هر چه را که از آسمان فرود آید و هر چه را که بر آسمان بالا رود، مى‌داند. و او مهربان و آمرزنده است.
کافران گفتند: ما را قیامت نخواهد آمد. بگو: آرى، به پروردگارم آن داناى غیب سوگند که شما را خواهد آمد. به قدر ذره‌اى یا کوچکتر از آن و یا بزرگ‌تر از آن در آسمانها و زمین از خدا پنهان نیست، و همه در کتاب مبین آمده است.
تا کسانى را که ایمان آورده‌اند و کارهاى شایسته کرده‌اند پاداش دهد. براى آنهاست آمرزش و رزقى کرامند.
و آنان که با آیات ما درفتادند تا ما را به عجز آرند، برایشان عذابى است سخت دردآور.
آنان که از دانش برخوردارى یافته‌اند مى‌دانند که آنچه از جانب پروردگارت بر تو نازل شده است حق است و به راه خداى پیروزمند ستودنى راه مى‌نماید.
کافران گفتند: آیا مى‌خواهید به مردى دلالتتان کنیم که شما را مى‌گوید: آنگاه که پاره پاره شوید و ریز ریز، از نو آفریده خواهید شد؟
آیا بر خدا دروغ مى‌بندد، یا دیوانه است؟ نه، آنان که به آخرت ایمان ندارند، در عذابند و سخت از راه دورند.
آیا به پیش روى یا پشت سر خود از آسمانها و زمین نمى‌نگرند؟ اگر بخواهیم، آنها را در زمین فرو مى‌بریم یا قطعه‌اى از آسمان را بر سرشان مى‌افکنیم. و در این براى هر بنده‌اى که به خدا باز مى‌گردد عبرتى است.
داود را از سوى خود فضیلتى دادیم که: اى کوه‌ها و اى پرندگان، با او هماواز شوید. و آهن را برایش نرم کردیم،
که زرههاى بلند بساز و در بافتن زره اندازه‌ها را نگه دار. و کارهاى شایسته کنید، که من به کارهایتان بصیرم.
و باد را مسخر سلیمان کردیم. بامدادان یک ماهه راه مى‌رفت و شبانگاه یک ماهه راه. و چشمه مس را برایش جارى ساختیم و گروهى از دیوها به فرمان پروردگارش برایش کار مى‌کردند و هر که از آنان سر از فرمان ما مى‌پیچید به او عذاب آتش سوزان را مى‌چشانیدیم.
براى وى هر چه مى‌خواست از بناهاى بلند و تندیسها و کاسه‌هایى چون حوض و دیگهاى محکم بر جاى، مى‌ساختند. اى خاندان داود، براى سپاسگزارى کارى کنید و اندکى از بندگان من سپاسگزارند.
چون حکم مرگ را بر او راندیم حشره‌اى از حشرات زمین مردم را بر مرگش آگاه کرد: عصایش را جوید. چون فرو افتاد، دیوها دریافتند که اگر علم غیب مى‌دانستند، در آن عذاب خوارکننده نمى‌ماندند.
مردم سبا را در مساکنشان عبرتى بود: دو بوستان داشتند، یکى از جانب راست و یکى از جانب چپ. از آنچه پروردگارتان به شما روزى داده است بخورید و شکر او به جاى آورید. شهرى خوش و پاکیزه و پروردگارى آمرزنده.
اعراض کردند. ما نیز سیل ویرانگر را بر آنها فرستادیم و دو بوستانشان را به دو بوستان بدل کردیم با میوه‌اى تلخ و شوره‌گز و اندکى سدر.
آنها را که ناسپاس بودند اینچنین جزا دادیم. آیا ما جز ناسپاسان را مجازات مى‌کنیم؟
میان آنان و قریه‌هایى که برکت داده بودیم، قریه‌هایى آبادان و بر سر راه پدید آوردیم. و منزلهاى برابر معین کردیم. در آن راه‌ها ایمن از گزند، شبها و روزها سفر کنید.
بر خویشتن ستم کردند و گفتند: اى پروردگار ما، منزلگاه‌هاى ما را از هم دور گردان. ما نیز افسانه روزگارشان گردانیدیم و سخت پراکنده‌شان ساختیم و در این عبرتهاست براى شکیبایان سپاسگزار.
شیطان گمان خود را در باره آنها درست یافت. و جز گروهى از مؤمنان، دیگران از او پیروى کردند.
و شیطان را بر آنان تسلطى نبود، مگر آنکه مى‌خواستیم معلوم داریم که چه کسانى به قیامت ایمان دارند و چه کسانى از آن در شک هستند. و پروردگار تو نگهبان هر چیزى است.
بگو: بخوانید کسانى را که جز خداى یکتا خدا مى‌پندارید. مالک ذره‌اى در آسمانها و زمین نیستند و در آفرینش آن دو شرکتى نداشته‌اند و خدا را از میان آنها یاریگرى نبوده است.
شفاعت نزد خدا سود نکند، مگر در باره کسى که او خود اجازت دهد. و چون بیم از دلهایشان برود، گویند: پروردگارتان چه گفت؟ گویند: سخن حق گفت. و او بلندمرتبه و بزرگ است.
بگو: از آسمانها و زمین چه کسى به شما روزى مى‌دهد؟ بگو: خداى یکتا. اینک ما و شما یا در طریق هدایت هستیم یا در گمراهى آشکار.
بگو: اگر ما مرتکب جرمى شویم، شما را بازخواست نمى‌کنند و اگر شما مرتکب کارى زشت گردید ما را بازخواست نخواهند کرد.
بگو: پروردگار ما، ما و شما را گرد مى‌آورد، سپس میان ما به حق داورى مى‌کند. زیرا اوست حکم کننده و دانا.
بگو: آنهایى را که شریک خدا پنداشتید به من نشان بدهید. هرگز، که اوست خداى پیروزمند و حکیم.
تو را به پیامبرى نفرستادیم، مگر بر همه مردم؛ مژده‌دهنده و بیم‌دهنده. ولى بیشتر مردم نمى‌دانند.
و مى‌گویند: اگر راست مى‌گویید، این وعده چه وقت فرا رسد؟
بگو: آن روز که میعاد شماست، نه ساعتى تأخیر کنید و نه ساعتى پیش افتید.
و کافران گفتند: ما نه به این قرآن ایمان مى‌آوریم و نه به کتابهاى پیش از آن. اگر ببینى، آن روز که ستمکاران را به پیشگاه پروردگارشان نگه دارند، هر کس گناه خود به گردن دیگرى اندازد. زبون‌شدگان به قدرتمندان گویند: اگر شما نبودید، ما ایمان آورده بودیم.
قدرتمندان به زبون‌شدگان گویند: آیا از آن پس که شما را به راه هدایت فراخواندند، ما شما را بازداشتیم؟ نه، شما خود گناهکار بودید.
زبون‌شدگان به قدرتمندان گویند: نه، شما شب و روز حیلت مى‌کردید، آنگاه که ما را فرمان مى‌دادید که به خداى یکتا کافر شویم و براى او همتایانى قرار دهیم. و چون عذاب را ببینند در دل پشیمانى کنند. و ما غلها را بر گردن کافران بگذاریم. آیا نه چنین است که در برابر اعمالشان مجازات مى‌شوند؟
ما هیچ بیم‌دهنده‌اى به قریه‌اى نفرستادیم، جز آنکه توانگران عیاشش گفتند: ما به آنچه شما را بدان فرستاده‌اند ایمان نمى‌آوریم.
و گفتند: اموال و اولاد ما از همه بیشتر است و کس ما را عذاب نکند.
بگو: پروردگار من است که روزى هر کس را که بخواهد فراوان مى‌کند و بر هر که بخواهد تنگ مى‌گیرد. ولى بیشتر مردم نمى‌دانند.
اموال و اولادتان چیزى نیست که شما را به ما نزدیک سازد. مگر آنان که ایمان آورده‌اند و کارهاى شایسته کرده‌اند، که پاداش اینان به سبب اعمالشان دو برابر است و ایمن در غرفه‌هاى بهشت هستند.
آنان که به آیات ما مى‌تازند و مى‌پندارند که از ما مى‌گریزند، طعمه عذابند.
بگو: پروردگار من است که روزى هر که از بندگانش را که بخواهد فراوان مى‌کند یا او را به تنگى مى‌افکند. و اگر چیزى انفاق کنید، عوضش را خواهد داد و او بهترین روزى‌دهندگان است.
روزى که همه را گردآورد، آنگاه ملائکه را گوید: آیا اینان بودند که شما را مى‌پرستیدند؟
مى‌گویند: تو منزهى. تویى ولى ما، نه آنها. اینان جنها را مى‌پرستیدند و بیشترین به آنها ایمان داشتند.
آن روز به یکدیگر هیچ سود و زیانى نتوانید رساند. و به ستمکاران گوییم: بچشید عذاب آتشى را که دروغش مى‌انگاشتید.
چون آیات روشن ما بر آنان خوانده شد، گفتند: جز این نیست که این مردى است که مى‌خواهد شما را از آنچه پدرانتان مى‌پرستیدند بازدارد. و گفتند: این جز دروغى به هم بافته، چیز دیگرى نیست. و کسانى که به خدا کافر شده بودند، چون سخن حق بر آنها نازل شد گفتند: این چیزى جز جادویى آشکار نیست.
پیش از این، کتابى که آن را بخوانند به آنها نداده‌ایم و پیش از تو بیم‌دهنده‌اى بر آنان نفرستاده‌ایم.
و کسانى که پیش از آنها بودند پیامبران را تکذیب کردند و اینان خود به ده یک آنچه به آنها داده بودیم نرسیده‌اند، و با این حال پیامبران مرا تکذیب کردند. پس عقوبت من چه سخت بود.
بگو: شما را به یک چیز اندرز مى‌دهم: دودو و یک‌یک براى خدا قیام کنید. سپس بیندیشید، تا بدانید که در یار شما دیوانگیى نیست. اوست که شما را از آمدن عذابى شدید مى‌ترساند.
بگو: هر مزدى که از شما طلبیده‌ام، از آن خودتان باد. مزد من تنها بر عهده خداست. اوست که بر هر کارى ناظر است.
بگو: پروردگار من الهامبخش سخن حق است. داناى غیبهاست.
بگو: حق فراز آمد و باطل باز نیاید و یاراى بازگشتنش نیست.
بگو: اگر من گمراه شوم زیانش بر من است، و اگر به راه هدایت روم بدان سبب است که پروردگار من به من وحى مى‌کند. او شنوا و نزدیک است.
اگر ببینى، آنگاه که سخت بترسند و رهاییشان نباشد و از مکانى نزدیک گرفتارشان سازند،
گویند: اینک به رسول ایمان آوردیم. اما از آن جاى دور چسان به آن دست یابند؟
پیش از این به او کافر شده بودند و به گمان خویش به او تهمت مى‌زدند.
میان آنها و آن آرزو که دارند جدایى افتاد. همچنان که با دیگران که چنین مى‌اندیشیدند و سخت در تردید بودند، نیز چنین شد.
ستایش از آن خداوند است، آفریننده آسمانها و زمین، آن که فرشتگان را رسولان گردانید. فرشتگانى که بالهایى دارند، دودو و سه‌سه و چهارچهار. در آفرینش هر چه بخواهد مى‌افزاید، زیرا خدا بر هر کارى تواناست.
رحمتى که خدا بر مردم بگشاید کس نتواند که بازش دارد. و چون چیزى را دریغ دارد کس نتواند جز او که روانش دارد. و اوست پیروزمند و حکیم.
اى مردم، نعمتى را که خدا بر شما ارزانى داشته است یاد کنید. آیا جز خدا آفریننده دیگرى هست که شما را از آسمان و زمین روزى دهد؟ خدایى جز او نیست، پس چگونه از حق منحرفتان مى‌کنند؟
اگر تو را تکذیب کرده‌اند، پیامبرانى را هم که پیش از تو بوده‌اند تکذیب کرده‌اند و همه کارها به خدا بازگردانده شود.
اى مردم، وعده خدا حق است. زندگى دنیا شما را نفریبد، و آن شیطان فریبنده به خدا مغرورتان نگرداند.
شیطان دشمن شماست. او را دشمن گیرید. او فرمانبران خویش را فرا مى‌خواند تا همه از دوزخیان باشند.
و کافران را عذابى است سخت؛ و براى کسانى که ایمان آورده‌اند و کارهاى شایسته کرده‌اند آمرزش و اجر بزرگى است.
آیا آن که کردار بدش در نظرش آراسته شده، چنانکه نیکویش پنداشت، همانند کسى است که چنین نیست؟ پس خدا هر که را خواهد گمراه مى‌کند و هر که را خواهد هدایت مى‌کند. نباید که جان تو به خاطر آنها دچار اندوه شود. زیرا خدا به کارهایى که مى‌کنند آگاه است.
خداست که بادها را فرستاد تا ابرها را برانگیزند. و ما آنها را به سرزمینهاى مرده مى‌رانیم و زمین مرده را به آن زنده مى‌کنیم. زنده‌گشتن در روز قیامت نیز چنین است.
هر که خواهان عزت است بداند که عزت، همگى از آن خداست. سخن خوش و پاک به سوى او بالا مى‌رود و کردار نیک است که آن را بالا مى‌برد. و براى آنان که از روى مکر به تبهکارى مى‌پردازند عذابى است سخت و مکرشان نیز از میان برود.
خدا شما را از خاک و سپس از نطفه بیافرید. آنگاه جفتهاى یکدیگرتان قرار داد. هیچ زنى آبستن نمى‌شود و نمى‌زاید مگر به علم او. و عمر هیچ سالخورده‌اى به درازا نکشد و از عمر کسى کاسته نگردد، جز آنکه همه در کتابى نوشته شده است. و این کارها بر خدا آسان است.
این دو دریا یکسان نیستند: یکى آبش شیرین و گواراست و یکى شور و تلخ. از هر دو گوشت تازه مى‌خورید، و از آنها چیزهایى براى آرایش تن خویش بیرون مى‌کشید. و مى‌بینى کشتیها را که آب را مى‌شکافند تا شما از فضل خدا روزى طلبید و باشد که سپاسگزار باشید.
از شب مى‌کاهد و به روز مى‌افزاید و از روز مى‌کاهد و به شب مى‌افزاید و آفتاب و ماه را رام کرد. هر یک تا زمانى معین در حرکتند. این است خدا پروردگار شما. فرمانروایى از آن اوست. چیزهایى را که سواى او به خدایى مى‌خوانید مالک پوست میان هسته خرمایى هم نیستند.
و اگر آنها را بخوانید، صدایتان را نمى‌شنوند و اگر بشنوند، پاسختان نگویند. و در روز قیامت شرک‌آوردنتان را انکار کنند. و کس همانند خداى آگاه خبردارت نسازد.
اى مردم، همه شما به خدا نیازمندید. اوست بى‌نیاز و ستودنى.
اگر بخواهد، شما را از میان مى‌برد و مردمى تازه مى‌آورد.
و این کار بر خدا دشوار نیست.
هیچ کس بار گناه دیگرى را بر دوش نکشد. و اگر گرانبارى کسى را به حمل‌کردن بار خود فرا خواند، هر چند خویشاوند او باشد، از حمل آن سرباز زند. تو فقط کسانى را مى‌ترسانى که از پروردگارشان، نادیده، بیمناکند و نماز مى‌گزارند. و هر که پاک شود براى خود پاک شده. و سرانجام همه به سوى خداست.
نابینا و بینا برابر نیستند،
و نه تاریکى و روشنى،
و نه سایه و حرارت آفتاب.
و زندگان و مردگان برابر نیستند. خدا هر که را خواهد مى‌شنواند. و تو نمى‌توانى سخن خود را به مردگانى که در گور خفته‌اند بشنوانى.
تو جز بیم‌دهنده‌اى نیستى.
ما تو را به حق به رسالت فرستادیم تا مژده دهى و بیم دهى و هیچ ملتى نیست مگر آنکه به میانشان بیم‌دهنده‌اى بوده است.
اگر تو را تکذیب مى‌کنند، کسانى هم که پیش از اینان بوده‌اند پیامبرانشان را که با معجزات و با نوشته‌ها و کتابى روشنایى‌بخش به میانشان آمده بودند، تکذیب کرده‌اند.
سپس آنهایى را که کفر مى‌ورزیدند فروگرفتم. عقوبت من چگونه بود؟
آیا ندیده‌اى که خدا از آسمان باران فرستاد و بدان میوه‌هاى گوناگون رویانیدیم؟ و از کوه‌ها راه‌ها پدید آوردیم: سفید و سرخ و رنگارنگ و به غایت سیاه.
همچنین از مردم و جنبندگان و چهارپایان گوناگون. هر آینه از میان بندگان خدا تنها دانشمندان از او مى‌ترسند. و خدا پیروزمند و آمرزنده است.
آنان که کتاب خدا را مى‌خوانند و نماز مى‌گزارند و از آنچه به آنها داده‌ایم پنهانى و آشکارا انفاق مى‌کنند، امیدوار به تجارتى هستند که هرگز زیان نمى‌کند.
زیرا خدا پاداششان را به تمامى مى‌دهد و از فضل خود چیزى بر آن مى‌افزاید. زیرا آمرزنده و پذیراى سپاس است.
هر چه از این کتاب به تو وحى کرده‌ایم حق است، که کتابهاى پیش از خود را تصدیق مى‌کند و خدا بر بندگانش آگاه و بیناست.
سپس کتاب را به کسانى از بندگانمان که برگزیده بودیم به میراث دادیم. بعضى بر خود ستم کردند و بعضى راه میانه را برگزیدند و بعضى به فرمان خدا در کارهاى نیک پیشى گرفتند. و این است بخشایش بزرگ.
به بهشتهایى که جایگاه جاودانه آنهاست داخل مى‌شوند. در آنجا به دستبندهاى زر و مرواریدشان مى‌آرایند و در آنجا جامه‌هاشان از حریر است.
و مى‌گویند: سپاس خدایى را که اندوه از ما دور کرد، زیرا پروردگار ما آمرزنده و شکرپذیر است.
آن خدایى که ما را از فضل خویش بدین سراى جاویدان درآورد، که در آنجا نه رنجى به ما مى‌رسد و نه خستگى.
و کافران را آتش جهنم است، نه بمیرانندشان و نه از عذابشان کاسته گردد. ناسپاسان را چنین کیفر مى‌دهیم.
و از درون آتش فریاد زنند: اى پروردگار ما، ما را بیرون آر تا کارهایى شایسته کنیم، غیر از آنچه مى‌کردیم. آیا آن قدر شما را عمر نداده بودیم که پندگیرندگان پند گیرند؟ و شما را بیم‌دهنده آمد. پس بچشید، که گناهکاران را یاورى نیست.
خدا، داناى نهان آسمانها و زمین است و او به آنچه در دلهاست آگاه است.
اوست که شما را در روى زمین جانشین پیشینیان کرد. پس هر کس که ناسپاسى کند، ناسپاسى‌اش بر زیان اوست، و کفر کافران جز بر دشمنى پروردگارشان با آنها، نیفزاید. نیز کفر کافران جز به خسرانشان نیفزاید.
بگو: آن شریکانى را که به جاى خداى یکتا مى‌خواندید، دیدید؟ به من بنمایید که از این زمین چه چیز را آفریده‌اند؟ یا در آفرینش آسمان چه مشارکتى داشته‌اند؟ آیا بر آنها کتابى فرستاده‌ایم که آن را حجت خود سازند؟ نه، ستمکاران به یکدیگر جز فریب وعده‌اى نمى‌دهند.
خدا آسمانها و زمین را نگه مى‌دارد تا زوال نیابند؛ و اگر به زوال گرایند، هیچ یک از شما -جز او- نمى‌تواند آنها را نگه دارد. هر آینه خدا بردبار و آمرزنده است.
به خدا قسمهاى سخت خوردند که اگر بیم‌دهنده‌اى بیاید بهتر از هر امت دیگر هدایت یابند. ولى چون بیم‌دهنده‌اى آمد، جز نفرتشان نیفزود؛
به سرکشى در زمین و نیرنگهاى بد. و این نیرنگهاى بد جز نیرنگبازان را در بر نگیرد. آیا جز سنتى که بر گذشتگان رفته است منتظر چیز دیگرى هستند؟ در سنت خدا هیچ تبدیلى نمى‌یابى و در سنت خدا هیچ تغییرى نمى‌یابى.
آیا در زمین نمى‌گردند تا ببینند که عاقبت مردمى که پیش از آنها بوده‌اند و نیرویى بیشتر داشته‌اند به کجا کشید؟ هیچ چیز در آسمانها و زمین نیست که خدا را ناتوان سازد. زیرا او دانا و تواناست.
و اگر خدا بخواهد مردم را به سبب کارهایى که کرده‌اند بازخواست کند، بر روى زمین هیچ جنبنده‌اى باقى نگذارد. ولى آنها را تا زمانى معین مهلت مى‌دهد و چون مدتشان به سر آمد، به اعمال بندگان خویش آگاه است.
یا، سین.
سوگند به قرآن حکمت‌آمیز،
که تو از پیامبران هستى،
بر راهى راست.
قرآن از جانب آن پیروزمند مهربان، نازل شده‌
تا مردمى را بیم دهى که پدرانشان بیم داده نشدند و در بى خبرى بودند.
وعده خدا در باره بیشترشان تحقق یافته و ایمان نمى‌آورند.
و ما بر گردنهایشان تا زنخها غلها نهادیم، چنان که سرهایشان به بالاست و پایین‌آوردن نتوانند.
در برابرشان دیوارى کشیدیم و در پشت سرشان دیوارى. و بر چشمانشان نیز پرده‌اى افکندیم تا نتوانند دید.
تفاوتشان نکند، چه آنها را بترسانى و چه نترسانى، ایمان نمى‌آورند.
تنها، تو کسى را بیم مى‌دهى که از قرآن پیروى کند و از خداى رحمان در نهان بترسد. چنین کس را به آمرزش و مزد کرامند مژده بده.
ما مردگان را زنده مى‌کنیم. و هر کارى را که پیش از این کرده‌اند و هر اثرى را که پدید آورده‌اند، مى‌نویسیم و هر چیزى را در کتاب مبین شمار کرده‌ایم.
داستان مردم آن قریه را برایشان بیاور، آنگاه که رسولان بدان جا آمدند.
نخست دو تن را به نزدشان فرستادیم و تکذیبشان کردند؛ پس با سومى نیروشان دادیم و گفتند: ما به سوى شما فرستاده شده‌ایم.
گفتند: شما انسانهایى همانند ما هستید و خداى رحمان هیچ چیز نفرستاده است و شما جز دروغ نمى‌گویید.
گفتند: پروردگار ما مى‌داند که ما به سوى شما فرستاده شده‌ایم.
و بر عهده ما جز پیام‌رسانیدن آشکارا هیچ نیست.
گفتند: ما شما را به فال بد گرفته‌ایم. اگر بس نکنید سنگسارتان خواهیم کرد و شما را از ما شکنجه‌اى سخت خواهد رسید.
گفتند: شومى شما، با خود شماست. آیا اگر اندرزتان دهند چنین مى‌گویید؟ نه، مردمى گزافکار هستید.
مردى از دوردست شهر دوان‌دوان آمد و گفت: اى قوم من، از این رسولان پیروى کنید.
از کسانى که از شما هیچ مزدى نمى‌طلبند، و خود مردمى هدایت‌یافته‌اند، پیروى کنید.
چرا خدایى را که مرا آفریده و به نزد او بازگردانده مى‌شوید، نپرستم؟
آیا سواى او خدایانى را اختیار کنم، که اگر خداى رحمان بخواهد به من زیانى برساند، شفاعتشان مرا هیچ سود نکند و مرا رهایى نبخشند؟
و در این هنگام من در گمراهى آشکار باشم.
من به پروردگارتان ایمان آوردم. سخن مرا بشنوید.
گفته شد: به بهشت درآى. گفت: اى کاش قوم من مى‌دانستند
که پروردگار من مرا بیامرزید و در زمره گرامى‌شدگان درآورد.
و از آن پس بر سر قوم او هیچ لشکرى از آسمان فرو نفرستادیم. و ما فروفرستنده نبودیم.
جز یک بانگ سهمناک نبود که ناگاه همه بر جاى سرد شدند.
اى دریغ بر این بندگان. هیچ پیامبرى بر آنها مبعوث نشد مگر آنکه مسخره‌اش کردند.
آیا ندیده‌اند که چه مردمى را پیش از آنها هلاک کرده‌ایم که دیگر به نزدشان بازنمى‌گردند.
و کس نماند مگر آنکه نزد ما حاضرش آرند.
نشانه عبرتى است برایشان زمین مرده که زنده‌اش ساختیم و از آن دانه‌اى که از آن مى‌خورند بیرون آوردیم.
و در آن باغهایى از نخلها و تاکها پدید آوردیم و چشمه‌ها روان ساختیم،
تا از ثمرات آن و دسترنج خویش بخورند. چرا سپاس نمى‌گویند؟
منزه است آن خدایى که همه جفتها را بیافرید، چه از آنچه زمین مى‌رویاند و چه از نفسهایشان و چه آن چیزهایى که نمى‌شناسند.
شب نیز برایشان عبرتى دیگر است که روز را از آن برمى‌کشیم و همه در تاریکى فرو مى‌روند.
و آفتاب به سوى قرارگاه خویش روان است. این فرمان خداى پیروزمند و داناست.
و براى ماه منزلهایى مقدر کردیم تا همانند شاخه خشک خرما باریک شود.
آفتاب را نسزد که به ماه رسد و شب را نسزد که بر روز پیشى گیرد. و همه در فلکى شناورند.
عبرتى دیگر براى آنها آنکه نیاکانشان را در آن کشتى انباشته شده سوار کردیم.
و برایشان همانند کشتى چیزى آفریدیم که بر آن سوار شوند.
و اگر بخواهیم همه را غرقه مى‌سازیم و آنها را هیچ فریادرسى نباشد و رهایى نیابند،
جز به رحمت ما و برخوردارى تا هنگام مرگ.
و آنگاه که به ایشان گفته شود که از آنچه در پیش روى دارید یا پشت سر مى‌گذارید بترسید، شاید بر شما رحمت آرند؛ روى بگردانند.
و هیچ آیه‌اى از آیات پروردگارشان بر ایشان نازل نشود جز آنکه از آن اعراض کنند.
و چون گفته شود که از آنچه خدا روزیتان کرده است انفاق کنید، کافران به مؤمنان گویند: آیا کسانى را طعام دهیم که اگر خدا مى‌خواست خود آنها را طعام مى‌داد؟ شما در گمراهى آشکار هستید.
و مى‌گویند: اگر راست مى‌گویید، این وعده کى خواهد بود؟
اینان انتظار یک بانگ سهمناک را مى‌برند، تا بدان هنگام که سرگرم ستیزه هستند فروگیردشان؛
آنچنان که یاراى وصیتى نداشته باشند و نتوانند نزد کسان خویش بازگردند.
و در صور دمیده شود و آنان از قبرها بیرون آیند و شتابان به سوى پروردگارشان روند.
مى‌گویند: واى بر ما، چه کسى ما را از خوابگاه‌هایمان برانگیخت؟ این همان وعده خداى رحمان است و پیامبران راست گفته بودند.
جز یک بانگ سهمناک نخواهد بود، که همه نزد ما حاضر مى‌آیند.
آن روز به کس ستم نمى‌شود. و جز همانند کارى که کرده‌اید پاداش نمى‌بینید.
بهشتیان آن روز به شادمانى مشغول باشند.
آنها و همسرانشان در سایه‌ها بر تختها تکیه زده‌اند.
در آنجا هر میوه و هر چیز دیگر که بخواهند فراهم است.
و سلامى که سخن پروردگار مهربان است.
اى گناهکاران، امروز کنارى گیرید.
اى فرزندان آدم، آیا با شما پیمان نبستم که شیطان را نپرستید زیرا دشمن آشکار شماست؟
و مرا بپرستید، که راه راست این است؟
بسیارى از شما را گمراه کرد. مگر به عقل درنمى‌یافتید؟
این است آن جهنمى که به شما وعده داده شده بود.
به سزاى کفرتان اینک در آن داخل شوید.
امروز بر دهانهایشان مهر مى‌نهیم. و دستهایشان با ما سخن خواهند گفت و پاهایشان شهادت خواهند داد که چه مى‌کرده‌اند.
اگر بخواهیم، چشمانشان را محو مى‌کنیم. پس شتابان آهنگ راه کنند. اما کجا را توانند دید؟
و اگر بخواهیم، آنها را بر جایشان مسخ کنیم، که نه توان آن داشته باشند که به پیش قدم بردارند و نه بازپس گردند.
هر که را عمر دراز دهیم، در آفرینش دگرگونش کنیم. چرا تعقل نمى‌کنند؟
به او شعر نیاموخته‌ایم و شعر در خور او نیست. آنچه به او آموخته‌ایم جز اندرز و قرآنى روشنگر نیست.
تا مؤمنان را بیم دهد و سخن حق بر کافران ثابت شود.
آیا ندیده‌اند که به ید قدرت خویش برایشان چارپایان را آفریدیم و اکنون مالکشان هستند؟
و آنها را رامشان کردیم. بر بعضى سوار مى‌شوند و از گوشت بعضى مى‌خورند.
و ایشان را در آنها سودهاست و آشامیدنیها. چرا سپاس نمى‌گویند؟
و به جاى الله خدایانى اختیار کردند، بدان امید که یاریشان کنند.
آنها را یاراى آن نیست که به یاریشان برخیزند، ولى اینان همانند سپاهى به خدمتشان آماده‌اند.
سخنشان تو را اندوهگین نسازد. ما هر چه را پنهان مى‌دارند یا آشکار مى‌سازند مى‌دانیم.
آیا آدمى که اکنون خصمى آشکار است، نمى‌داند که او را از نطفه‌اى آفریده‌ایم؟
در حالى که آفرینش خود را از یاد برده است، براى ما مثل مى‌زند که چه کسى این استخوانهاى پوسیده را زنده مى‌کند؟
بگو: کسى آنها را زنده مى‌کند که در آغاز بیافریده است، و او به هر آفرینشى داناست.
آن خدایى که از درخت سبز برایتان آتش پدید آورد و شما از آن آتش مى‌افروزید.
آیا کسى که آسمانها و زمین را آفریده است نمى‌تواند همانندشان را بیافریند؟ آرى مى‌تواند، که او آفریننده‌اى داناست.
چون بخواهد چیزى را بیافریند، فرمانش این است که مى‌گوید: موجود شو، پس موجود مى‌شود.
منزه است آن خدایى که ملکوت هر چیزى به دست اوست و همه به سوى او باز گردانده مى‌شوید.
سوگند به آن فرشتگان که براى نیایش صف بسته‌اند،
سوگند به آن فرشتگان که ابرها را مى‌رانند،
سوگند به آن فرشتگان که ذکر خدا را مى‌خوانند،
که خداى شما خدایى یکتاست.
پروردگار آسمانها و زمین است و هر چه در میان آنهاست. و پروردگار مشرقهاست.
ما آسمان فرودین را به زینت ستارگان بیاراستیم.
و از هر شیطان نافرمان نگه داشتیم.
تا سخن ساکنان عالم بالا را نشنوند و از هر سوى رانده شوند.
تا دور گردند و براى آنهاست عذابى دایم.
مگر آن شیطان که ناگهان چیزى برباید و ناگهان شهابى ثاقب دنبالش کند.
پس، از کافران بپرس که آیا آفرینش آنها دشوارتر است یا آنچه ما آفریده‌ایم. ما آنها را از گلى چسبنده آفریده‌ایم.
تو در شگفت شدى و آنها مسخره مى‌کنند.
و چون به آنها پند داده شود، پند نمى‌پذیرند.
و چون آیه‌اى ببینند، از یکدیگر مى‌خواهند تا به ریشخندش گیرند.
و مى‌گویند: این چیزى جز جادویى آشکار نیست،
آیا وقتى که ما مردیم و خاک و استخوان شدیم ما را زنده مى‌کنند؟
یا نیاکان ما را؟
بگو: بلى، و شما خوار و بیچاره مى‌شوید.
و آنان خود خواهند دید که به یک فرمان همه را زنده مى‌کنند.
مى‌گویند: واى بر ما، این همان روز جزاست.
این همان روز داورى است که دروغش مى‌پنداشتید.
آنان را که ستم مى‌کردند و همپایگانشان و آنهایى را که به جاى خداى یکتا مى‌پرستیدند گرد آورید.
همه را به راه جهنم راه بنمایید.
و نگه داریدشان، باید بازخواست شوند.
چرا یکدیگر را یارى نمى‌کنید؟
نه، امروز همه تسلیم‌شوندگانند.
و آنگاه روى به یکدیگر کنند و بپرسند.
گویند: شما بودید که از در نیکخواهى بر ما درمى‌آمدید.
گویند: نه، شما ایمان نیاورده بودید.
ما را بر شما هیچ تسلطى نبود. شما خود مردمانى نافرمان بودید.
گفته پروردگارمان بر ما ثابت شد. اکنون باید بچشیم.
ما شما را گمراه کردیم و خود نیز گمراه بودیم.
در آن روز، همه در عذاب شریکند.
ما با مجرمان چنین مى‌کنیم.
چون به آنان گفته مى‌شد که جز خداى یکتا خدایى نیست تکبر مى‌کردند،
و مى‌گفتند: آیا به خاطر شاعر دیوانه‌اى خدایانمان را ترک گوییم؟
نه، آن پیامبر حق را آورد و پیامبران پیشین را تصدیق کرد.
شما عذاب دردآور را خواهید چشید.
جز در برابر اعمالتان کیفر نخواهید دید.
مگر بندگان مخلص خدا،
که آنها راست رزقى معین،
از میوه‌ها، و گرامى داشتگانند؛
در بهشتهاى پرنعمت،
بر تختهایى که رو به روى هم‌اند.
و جامى از چشمه خوشگوار میانشان به گردش درآید،
سفید است و نوشندگانش را لذت‌بخش،
نه عقل از آن تباهى گیرد و نه نوشنده مست شود.
زنانى درشت چشم که تنها به شوهران خود نظر دارند، همدم آنهایند.
همانند تخم مرغهایى دور از دسترس.
رو به یکدیگر کنند و به گفت و گو پردازند.
یکى از آنها گوید: مرا همنشینى بود،
که مى‌گفت: آیا تو از آنها هستى که تصدیق مى‌کنند؟
آیا آنگاه که مردیم و خاک و استخوان شدیم، کیفرمان مى‌دهند؟
گوید: مى‌توانید از بالا بنگرید؟
از بالا بنگرد و او را در میان آتش دوزخ بیند.
گویدش: به خدا سوگند، نزدیک بود که مرا به هلاکت افکنى.
و اگر موهبت پروردگارم نبود، من نیز از احضارشدگان مى‌بودم.
آیا ما را مرگى نیست،
جز آن مرگ نخستین؟ و دیگر عذابمان نمى‌کنند؟
هر آینه این است کامیابى بزرگ.
عمل‌کنندگان باید براى چنین پاداشى عمل کنند.
آیا خورش را این بهتر یا درخت زقوم؟
ما آن درخت را براى ابتلاى ستمکاران پدید آورده‌ایم.
درختى است که از اعماق جهنم مى‌روید،
میوه‌اش همانند سر شیاطین است،
دوزخیان از آن مى‌خورند و شکم انباشته مى‌سازند،
و بر سر آن آمیزه‌اى از آب سوزان مى‌نوشند.
سپس بازگشتشان به همان جهنم است.
آنها پدران خود را پیش از خود گمراه یافتند،
و بر پى ایشان شتابان مى‌روند.
و پیش از آنها بیشتر پیشینیان گمراه شدند.
و ما بیم‌دهندگانى به میانشان فرستادیم.
پس بنگر که سرانجام آن بیم‌یافتگان چگونه بود.
جز بندگان مخلص خدا.
نوح ما را ندا داد و ما چه نیک پاسخ‌دهنده‌اى بودیم.
او و کسانش را از اندوه بزرگ رهانیدیم.
و فرزندانش را باقى گذاشتیم.
و نام نیک او را در نسلهاى بعد باقى نهادیم.
سلام بر نوح باد، در سراسر جهان.
ما نیکوکاران را چنین پاداش مى‌دهیم.
او از بندگان مؤمن ما بود.
سپس دیگران را غرقه ساختیم.
ابراهیم از پیروان او بود.
آنگاه که با دلى رسته از تردید روى به پروردگارش آورد.
به پدرش و قومش گفت: چه مى‌پرستید؟
آیا به جاى خداى یکتا، خدایان دروغین را مى‌خواهید؟
به پروردگار جهانیان چه گمان دارید؟
نگاهى به ستارگان کرد،
و گفت: من بیمارم.
از او رویگردان شدند و بازگشتند.
پنهانى نزد خدایانشان آمد و گفت: چیزى نمى‌خورید؟
چرا سخن نمى‌گویید؟
و در نهان، دستى به قوت بر آنها زد.
قومش شتابان نزدش آمدند.
گفت: آیا چیزهایى را که خود مى‌تراشید مى‌پرستید؟
خداى یکتاست که شما و هر چه مى‌سازید، آفریده است.
گفتند: برایش بنایى برآورید و در آتشش اندازید.
خواستند تا بداندیشى کنند، ما نیز آنها را زیردست گردانیدیم.
گفت: من به سوى پروردگارم مى‌روم، او مرا راهنمایى خواهد کرد؛
اى پروردگار من، مرا فرزندى صالح عطا کن.
پس او را به پسرى بردبار مژده دادیم.
چون با پدر به جایى رسید که باید به کار بپردازند، گفت: اى پسرکم، در خواب دیده‌ام که تو را ذبح مى‌کنم. بنگر که چه مى‌اندیشى. گفت: اى پدر، به هر چه مأمور شده‌اى عمل کن، که اگر خدا بخواهد مرا از صابران خواهى یافت.
چون هر دو تسلیم شدند و او را به پیشانى افکند،
ما ندایش دادیم: اى ابراهیم،
خوابت را به حقیقت پیوستى. و ما نیکوکاران را چنین پاداش مى‌دهیم.
این آزمایشى آشکارا بود.
و او را به ذبحى بزرگ بازخریدیم.
و نام نیک او را در نسلهاى بعد باقى گذاشتیم.
سلام بر ابراهیم.
ما نیکوکاران را اینچنین پاداش مى‌دهیم.
او از بندگان مؤمن ما بود.
او را به اسحاق، پیامبرى شایسته، مژده دادیم.
او و اسحاق را برکت دادیم. و از فرزندانشان بعضى نیکوکار هستند و بعضى به آشکارا بر خود ستمکار.
ما به موسى و هارون نعمت دادیم.
آن دو و مردمشان را از رنجى بزرگ نجات بخشیدیم.
آنان را یارى دادیم تا پیروز شدند.
و کتابى روشنگرشان دادیم.
و به راه راست هدایتشان کردیم.
و نام نیکشان را در نسلهاى بعد باقى گذاشتیم.
سلام بر موسى و هارون.
ما نیکوکاران را اینچنین پاداش مى‌دهیم.
آن دو از بندگان مؤمن ما بودند.
و الیاس از پیامبران بود.
به مردم خود گفت: آیا پروا نمى‌کنید؟
آیا بعل را به خدایى مى‌خوانید، و آن بهترین آفرینندگان را وامى‌گذارید؟
پروردگار شما و پروردگار نیاکانتان، خداى یکتاست.
پس تکذیبش کردند و آنان از احضارشدگانند.
مگر بندگان مخلص خدا.
و نام نیک او را در نسلهاى بعد باقى گذاشتیم.
سلام بر خاندان الیاس.
ما نیکوکاران را اینچنین پاداش مى‌دهیم.
او از بندگان مؤمن ما بود.
و لوط از پیامبران بود.
او و همه کسانش را نجات دادیم.
مگر پیرزنى که با مردم شهر بماند.
سپس دیگران را هلاک کردیم.
شما بر آنها مى‌گذرید، بامدادان،
و شامگاهان. آیا تعقل نمى‌کنید؟
و یونس از پیامبران بود.
چون به آن کشتى پر از مردم گریخت،
قرعه زدند و او در قرعه مغلوب شد.
ماهى ببلعیدش و او در خور سرزنش بود.
پس اگر نه از تسبیح‌گویان مى‌بود،
تا روز قیامت در شکم ماهى مى‌ماند.
پس او را که بیمار بود به خشکى افکندیم،
و بر فراز سرش بوته کدویى رویانیدیم.
و او را به رسالت بر صد هزار کس و بیشتر فرستادیم.
آنها ایمان آوردند و تا زنده بودند، برخورداریشان دادیم.
از ایشان بپرس: آیا دختران از آن پروردگار تو باشند و پسران از آن ایشان؟
آیا وقتى که ما ملائکه را زن مى‌آفریدیم آنها مى‌دیدند؟
آگاه باش که از دروغگوییشان است که مى‌گویند:
خدا صاحب فرزند است. دروغ مى‌گویند.
آیا خدا دختران را بر پسران برترى داد؟
شما را چه مى‌شود؟ چگونه قضاوت مى‌کنید؟
آیا نمى‌اندیشید؟
یا بر ادعاى خود دلیل روشنى دارید؟
اگر راست مى‌گویید کتابتان را بیاورید.
و میان خدا و جنیان خویشاوندى قائل شدند و جنیان مى‌دانند که احضارشدگانند
از آن وصف که مى‌آورند خدا منزه است.
مگر بندگان مخلص خدا.
شما و بتانى که مى‌پرستید،
نتوانستید مفتون بتان کنید،
مگر آن کس را که راهى جهنم باشد.
و هیچ کس از ما نیست مگر آنکه جایى معین دارد.
هر آینه ما صف زدگانیم.
و هر آینه ما تسبیح‌گویندگانیم.
اگر چه مى‌گفتند:
اگر از پیشینیان نزد ما کتابى مانده بود،
ما از بندگان مخلص خدا مى‌بودیم.
آنها به آن کتاب کافر شدند، و زودا که خواهند فهمید.
ما در باره بندگانمان که به رسالت مى‌فرستیم از پیش تصمیم گرفته‌ایم،
که هر آینه آنان یارى مى‌شوند.
و لشکر ما خود غالبند.
پس تا مدتى از آنها روى بگردان.
عاقبتشان را ببین، آنها نیز خواهند دید.
آیا عذاب ما را به شتاب مى‌طلبند؟
چون عذاب به ساحتشان فراز آید، این بیم‌داده‌شدگان چه بامداد بدى خواهند داشت.
از آنها تا چندى روى بگردان.
پس عاقبتشان را ببین، آنها نیز خواهند دید.
منزه است پروردگار تو -آن پروردگار پیروزمند- از هر چه به وصف او مى‌گویند.
سلام بر پیامبران،
و حمد از آن پروردگار جهانیان است.
صاد. سوگند به قرآن شریف صاحب اندرز.
که کافران همچنان در سرکشى و خلافند.
چه بسا مردمى را که پیش از آنها به هلاکت رسانیدیم. آنان فریاد برمى‌آوردند ولى گریزگاهى نبود.
در شگفت شدند از اینکه بیم‌دهنده‌اى از میان خودشان برخاست. و کافران گفتند: این جادوگرى دروغگوست.
آیا همه خدایان را یک خدا گردانیده است؟ و این چیزى شگفت است.
مهترانشان به راه افتادند و گفتند: بروید و بر پرستش خدایان خویش پایدارى ورزید که این است چیزى که از شما خواسته شده.
ما در این آخرین آیین، چنین سخنى نشنیده‌ایم و این جز دروغ هیچ نیست.
آیا از میان همه ما وحى بر او نازل شده است؟ بلکه آنها از وحى من در تردیدند، و هنوز عذاب مرا نچشیده‌اند.
یا آنکه خزاین رحمت پروردگار پیروزمند بخشنده‌ات در نزد آنهاست؟
یا فرمانروایى آسمانها و زمین و هر چه میان آن دوست، از آن آنهاست؟ پس با نردبامهایى خود را به آسمان کشند.
آنجا لشکرى است ناچیز از چند گروه شکست‌خورده به هزیمت رفته.
پیش از آنها قوم نوح و عاد و فرعون، که مردم را به چهار میخ مى‌کشید، پیامبران را تکذیب مى‌کردند.
و نیز قوم ثمود و قوم لوط و مردم ایکه از آن جماعتها بودند.
از اینان کس نبود مگر آنکه پیامبران را تکذیب کرد، و عقوبت من واجب آمد.
اینان نیز جز بانگى سهمناک انتظارى ندارند، چنان که آدمى را دیگر بازگشت نباشد.
و گفتند: اى پروردگار ما، نامه اعمال ما را پیش از فرارسیدن روز حساب به دست ما بده.
بر هر چه مى‌گویند صبر کن. و از بنده ما داود قدرتمند، که همواره به درگاه ما توبه مى‌کرد، یادآور.
ما کوه‌ها را رام کردیم و کوه‌ها هر شامگاه و بامدادان با او تسبیح مى‌کردند.
و پرندگان بر او گرد مى‌آمدند، همه فرمانبر او بودند.
فرمانرواییش را استوارى بخشیدیم و او را حکمت و فصاحت در سخن عطا کردیم.
آیا خبر آن مدعیان را شنیده‌اى آنگاه که از دیوار قصر بالا رفتند؟
بر داود داخل شدند. داود از آنها ترسید. گفتند: مترس، ما دو مدعى هستیم که یکى بر دیگرى ستم کرده است. میان ما به حق داورى کن و پاى از عدالت بیرون منه و ما را به راه راست هدایت کن.
این برادر من است. او را نود و نه میش است و مرا یک میش. مى‌گوید: آن را هم به من واگذار، و در دعوى بر من غلبه یافته است.
داود گفت: او که میش تو را از تو مى‌خواهد تا به میشهاى خویش بیفزاید بر تو ستم مى‌کند. و بسیارى از شریکان جز کسانى که ایمان آورده‌اند و کارهاى شایسته کرده‌اند -و اینان نیز اندک هستند- بر یکدیگر ستم مى‌کنند. و داود دانست که او را آزموده‌ایم. پس از پروردگارش آمرزش خواست و به رکوع درافتاد و توبه کرد.
ما این خطایش را بخشیدیم. او را به درگاه ما تقرب است و بازگشتى نیکو.
اى داود، ما تو را خلیفه روى زمین گردانیدیم. در میان مردم به حق داورى کن و از پى هواى نفس مرو که تو را از راه خدا منحرف سازد. آنان که از راه خدا منحرف شوند، بدان سبب که روز حساب را از یاد برده‌اند، به عذابى شدید گرفتار مى‌شوند.
ما این آسمان و زمین و آنچه را که میان آنهاست به باطل نیافریده‌ایم. این گمان کسانى است که کافر شدند. پس واى بر کافران از آتش.
آیا کسانى را که ایمان آورده‌اند و کارهاى شایسته کرده‌اند، همانند فسادکنندگان در زمین قرار خواهیم داد؟ یا پرهیزگاران را چون گناهکاران؟
کتابى مبارک است که آن را بر تو نازل کرده‌ایم، تا در آیاتش بیندیشند و خردمندان از آن پند گیرند.
سلیمان را به داود عطا کردیم. چه بنده نیکویى بود و روى به خدا داشت.
آنگاه که به هنگام عصر اسبان تیزرو را که ایستاده بودند به او عرضه کردند،
گفت: من دوستى این اسبان را بر یاد پروردگارم بگزیدم تا آفتاب در پرده غروب پوشیده شد،
آن اسبان را نزد من بازگردانید. پس به بریدن ساقها و گردنشان آغاز کرد.
ما سلیمان را آزمودیم و بر تخت او جسدى را افکندیم و او روى به خدا آورد.
گفت: اى پروردگار من، مرا بیامرز و مرا ملکى عطا کن که پس از من کسى سزاوار آن نباشد، که تو بخشاینده‌اى.
پس باد را رام او کردیم که به نرمى هر جا که آهنگ مى‌کرد، به فرمان او مى‌رفت.
و دیوان را، که هم بنا بودند و هم غواص.
و گروهى دیگر را، که همه بسته در زنجیر او بودند.
این عطاى بى‌حساب ماست خواهى آن را ببخش و خواهى نگه دار.
او راست نزد ما تقرب و بازگشتى نیکو.
و از بنده ما ایوب یاد کن آنگاه که پروردگارش را ندا داد که: مرا شیطان به رنج و عذاب افکنده است.
پایت را بر زمین بکوب: این آبى است براى شستشو و سرد براى آشامیدن.
و به او خانواده‌اش و همچند آن از دیگر یاران را عطا کردیم و این خود رحمتى از ما بود و براى خردمندان اندرزى.
دسته‌اى از چوبهاى باریک به دست گیر و با آن بزن و سوگند خویش را مشکن. او را بنده‌اى صابر یافتیم. او که همواره روى به درگاه ما داشت چه نیکو بنده‌اى بود.
بندگان ما ابراهیم و اسحاق و یعقوب آن مردان قدرتمند و بابصیرت را یاد کن.
آنان را خصلت پاکدلى بخشیدیم تا یاد قیامت کنند.
آنها در نزد ما برگزیدگان و نیکانند.
و اسماعیل و الیسع و ذوالکفل را یاد کن که همه از نیکانند.
این قرآن پندى است، و پرهیزکاران را بازگشتى نیکوست؛
بهشتهاى جاویدان که در آن به رویشان گشاده است.
در آنجا تکیه زده‌اند و هرگونه میوه و نوشیدنى که بخواهند مى‌طلبند.
زنانى همسال از آن گونه که جز به شوى خویش نظر ندارند نزد آنهایند.
این است آن چیزهایى که براى روز حساب به شما وعده داده‌اند.
این رزق ماست که پایان نیافتنى است،
چنین است. و سرکشان را بدترین بازگشتهاست.
به جهنم مى‌روند که بد جایگاهى است.
باید آب جوشان و چرک و خونابه دوزخیان را بنوشند.
و شکنجه‌هایى دیگر، از هر نوع.
این گروه با شما به آتش در مى‌آیند. خوش آمدشان مباد که به آتش مى‌افتند.
گویند: نه، خوش آمد شما را مباد. شما این عذاب را پیشاپیش براى ما فرستاده بودید، چه بد جایگاهى است.
گویند: اى پروردگار ما، هر کس که این عذاب را پیشاپیش براى ما آماده کرده است عذابش را در آتش دو چندان افزون کن.
و گویند: چرا مردانى را که از اشرار مى‌شمردیم اکنون نمى‌بینیم؟
آنان را به مسخره مى‌گرفتیم. آیا از نظرها دور مانده‌اند؟
این جدال اهل جهنم با یکدیگر چیزى است که به حقیقت واقع شود.
بگو: جز این نیست که من بیم‌دهنده‌اى هستم و هیچ خدایى جز خداى یکتاى قهار نیست.
آن پیروزمند و آمرزنده، پروردگار آسمانها و زمین و هر چه میان آنهاست.
بگو: این خبرى بزرگ است،
که شما از آن اعراض مى‌کنید.
هنگامى که با یکدیگر جدال مى‌کردند من خبرى از ساکنان عالم بالا نداشتم.
تنها از آن روى به من وحى مى‌شود که بیم‌دهنده‌اى روشنگر هستم.
پروردگارت به فرشتگان گفت: من بشرى را از گل مى‌آفرینم.
چون تمامش کردم و در آن از روح خود دمیدم، همه سجده‌اش کنید.
همه فرشتگان سجده کردند.
مگر ابلیس که بزرگى فروخت و از کافران شد.
گفت: اى ابلیس، چه چیز تو را از سجده کردن در برابر آنچه من با دو دست خود آفریده‌ام منع کرد؟ آیا بزرگى فروختى یا مقامى ارجمند داشتى؟
گفت: من از او بهترم. مرا از آتش آفریده‌اى و او را از گل.
گفت: از اینجا بیرون شو که تو مطرودى.
و تا روز قیامت لعنت من بر توست.
گفت: اى پروردگار من، مرا تا روزى که از نو زنده شوند مهلت ده.
گفت: تو از مهلت یافتگانى،
تا آن روز معین معلوم.
گفت: به عزت تو سوگند که همگان را گمراه کنم،
مگر آنها که از بندگان مخلص تو باشند.
گفت: حق است و آنچه مى‌گویم راست است.
که جهنم را از تو و از همه پیروانت پر کنم.
بگو: من از شما مزدى نمى‌طلبم و نیستم از آنان که به دروغ چیزى بر خود مى‌بندند.
و این جز اندرزى براى مردم جهان نیست.
و تو بعد از این از خبر آن آگاه خواهى شد.
نازل شدن این کتاب از جانب خداى پیروزمند حکیم است.
ما این کتاب را به راستى بر تو نازل کردیم. پس خدا را بپرست و دین خود براى او خالص گردان.
آگاه باش که دین خالص از آن خداست و آنان که سواى او دیگرى را به خدایى گرفتند، گفتند: اینان را از آن رو مى‌پرستیم تا وسیله نزدیکى ما به خداى یکتا شوند. و خدا در آنچه اختلاف مى‌کنند میانشان حکم خواهد کرد. خدا آن را که دروغگو و ناسپاس باشد هدایت نمى‌کند.
اگر خدا مى‌خواست که براى خود فرزندى برگیرد، از میان مخلوقات خود هر چه را که مى‌خواست برمى‌گزید. منزه است. اوست خداى یکتاى قهار.
آسمانها و زمین را به حق بیافرید. شب را بر روز داخل مى‌کند و روز را بر شب. و آفتاب و ماه را رام گردانید و هر یک تا زمانى معین در حرکتند. آگاه باش که اوست پیروزمند و آمرزنده.
شما را از یک تن بیافرید. و از آن یک تن زنش را آفرید. و برایتان از چارپایان هشت جفت بیافرید. شما را در شکم مادرتان در چند مرحله در درون تاریکیهاى سه‌گانه آفرینش بخشید. این است خداى یکتا پروردگار شما. فرمانروایى از آن اوست. خدایى جز او نیست. پس چگونه رویگردانتان مى‌سازند؟
اگر ناسپاسى کنید، خدا از شما بى‌نیاز است. و ناسپاسى را براى بندگانش نمى‌پسندد. مى‌پسندد که سپاسگزار باشید. و هیچ کس بار گناه دیگرى را بر دوش نمى‌کشد. بازگشت همه شما نزد پروردگارتان است. او شما را از کارهایى که مى‌کرده‌اید آگاه مى‌کند. او به آنچه در دلها مى‌گذرد آگاه است.
چون به آدمى گزندى برسد، به پروردگارش روى مى‌آورد و او را مى‌خواند. آنگاه چون به او نعمتى بخشد، همه آن دعاها را که پیش از این کرده بود از یاد مى‌برد و براى خدا همتایانى قرار مى‌دهد تا مردم را از طریق او گمراه کنند. بگو: اندکى از کفرت بهره‌مند شو، که تو از دوزخیان خواهى بود.
آیا آن کس که در همه ساعات شب به عبادت پرداخته، یا در سجود است یا در قیام، و از آخرت بیمناک است و به رحمت پروردگارش امیدوار است، با آن که چنین نیست یکسان است؟ بگو: آیا آنهایى که مى‌دانند با آنهایى که نمى‌دانند برابرند؟ تنها خردمندان پند مى‌پذیرند.
بگو: اى بندگان من که ایمان آورده‌اید، از پروردگارتان بترسید. براى آنان که در حیات اینجهانى نیکى کرده‌اند، پاداش نیک است. و زمین خدا پهناور است. مزد صابران بى‌حساب و کامل ادا مى‌شود.
بگو: من مأمور شده‌ام که خدا را بپرستم و براى او در دین اخلاص ورزم.
و مرا فرموده‌اند که نخستین مسلمانان باشم.
بگو: اگر پروردگارم را نافرمانى کنم، از عذاب آن روز بزرگ مى‌ترسم.
بگو: خدا را مى‌پرستم و براى او در دین خود اخلاص مى‌ورزم.
بپرستید هر چیز دیگرى را جز او. بگو: زیان‌کنندگان کسانى هستند که در روز قیامت خود و خاندانشان را از دست بدهند. بهوش باشید که این زیانى آشکار است.
بالاى سرشان طبقات آتش است و در زیر پایشان طبقات آتش. این چیزى است که خدا بندگان خود را بدان مى‌ترساند. پس اى بندگان من، از من بترسید.
و کسانى را که از پرستش بتان پرهیز کرده‌اند و به خدا روى آورده‌اند بشارت است. پس بندگان مرا بشارت ده:
آن کسانى که به سخن گوش مى‌دهند و از بهترین آن پیروى مى‌کنند، ایشانند کسانى که خدا هدایتشان کرده و اینان خردمندانند.
آیا کسى را که حکم عذاب بر او محقق شده، تو مى‌توانى او را که در آتش است برهانى؟
اما براى آنان که از خدا مى‌ترسند غرفه‌هایى است بر فراز هم ساخته، که از زیرشان جویباران روان است. این وعده خداست و خدا وعده خود خلاف نخواهد کرد.
آیا ندیده‌اى که خدا از آسمان باران فرستاد و آن را چون چشمه‌سارهایى در زمین روان گردانید، آنگاه به آن کشته‌هاى رنگارنگ برویانید، سپس همه خشک مى‌شوند و مى‌بینى که زرد شده‌اند، آنگاه خردشان مى‌سازد؟ هر آینه خردمندان را در آن اندرزى است.
آیا کسى که خدا دلش را بر روى اسلام گشود و او در پرتو نور پروردگارش جاى دارد، همانند کسى است که ایمان ندارد؟ پس واى بر سخت‌دلانى که یاد خدا در دلهاشان راه ندارد، که در گمراهى آشکار هستند.
خدا بهترین سخن را نازل کرده است. کتابى متشابه و دوتا دوتا، که از تلاوت آن کسانى را که از پروردگارشان مى‌ترسند از خوف تن بلرزد. سپس تن و جانشان به یاد خدا بیارامد. این راه خداست که هر که را بخواهد بدان راهنمایى مى‌کند، و هر که را خدا گمراه کند او را هیچ راهنمایى نخواهد بود.
آیا آن کس که در روز قیامت با چهره خویش عذاب سخت قیامت را از خود بازمى‌دارد همانند کسى است که بهشتى است؟ به ستمکاران گفته مى‌شود: به کیفر کارهایى که مى‌کرده‌اید عذاب را بچشید.
پیشینیانشان تکذیب کردند و عذاب از جایى که نمى‌دانستند بر سرشان رسید.
خدا در این جهان رسوایشان ساخت؛ ولى اگر بدانند، عذاب آخرت بزرگتر است.
ما در این قرآن براى مردم هر گونه مثلى آوردیم، شاید پند گیرند.
قرآنى به زبان عربى بى هیچ انحراف و کجى. شاید پروا کنند.
خدا مثلى مى‌زند: مردى را که چند تن در او شریکند و بر سر او اختلاف دارند. و مردى که تنها از آن یکى باشد. آیا این دو با هم برابرند؟ سپاس خدا را. نه، بیشترشان نمى‌دانند.
تو مى‌میرى و آنها نیز مى‌میرند.
سپس همه در روز قیامت نزد پروردگارتان با یکدیگر به خصومت خواهید پرداخت.
پس کیست ستمکارتر از آن که بر خدا دروغ مى‌بندد و سخن راستى را که بر او آمده است تکذیب مى‌کند. آیا کافران را در جهنم جایگاهى نیست؟
و کسى که سخن راست آورد و تصدیقش کرد، آنان پرهیزگارانند.
برایشان هر چه بخواهند در نزد پروردگارشان مهیاست. این است پاداش نیکوکاران.
تا خدا بدترین اعمالى را که مرتکب شده‌اند از آنان بزداید، و به بهتر از آنچه مى‌کرده‌اند پاداششان دهد.
تو را به کسانى که سواى خدا هستند، مى‌ترسانند. آیا خدا براى نگهدارى بنده‌اش کافى نیست؟ و هر کس را که خدا گمراه سازد هیچ راهنمایى نخواهد بود.
هر کس را که خدا راهنمایى کند، گمراه‌کننده‌اى نیست. آیا خدا پیروزمند و انتقام‌گیرنده نیست؟
اگر از آنها بپرسى: چه کسى آسمانها و زمین را آفریده است؟ خواهند گفت: خداى یکتا. بگو: پس اینهایى را که سواى او مى‌پرستید چگونه مى‌بینید؟ اگر خداى یکتا بخواهد به من رنجى برساند آیا اینان مى‌توانند آن رنج را دفع کنند؟ یا اگر بخواهد به من رحمتى ارزانى دارد، مى‌توانند آن رحمت را از من بازدارند؟ بگو: خدا براى من بس است. توکل‌کنندگان به او توکل مى‌کنند.
بگو: اى قوم من، بر وفق امکان خویش عمل کنید. من نیز عمل مى‌کنم. و به زودى خواهید دانست که‌
چه کسى به عذابى که خوارش مى‌سازد گرفتار مى‌شود، یا عذاب جاوید بر سر او فرود مى‌آید.
ما این کتاب را به حق براى هدایت مردم بر تو نازل کردیم. پس هر کس که هدایت یافت به سود خود اوست، و هر که گمراه شد به زیان خود به گمراهى افتاده و تو وکیل آنها نیستى.
خدا جانها را به هنگام مردنشان مى‌گیرد، و نیز جان کسانى را که در خواب خود نمرده‌اند. جانهایى را که حکم مرگ بر آنها رانده شده نگه مى‌دارد و دیگران را تا زمانى که معین است بازمى‌فرستد. در این عبرتهاست براى آنهایى که مى‌اندیشند.
آیا سواى خدا شفیعانى اختیار کردند؟ بگو: حتى اگر آن شفیعان قدرت به کارى نداشته باشند و چیزى را درنیابند؟
بگو: شفاعت سراسر از آن خداست. متعلق به اوست فرمانروایى آسمانها و زمین. سپس همه به نزد او بازگردانده مى‌شوید.
چون خدا را به یکتایى یاد کنند دلهاى آن کسان که به قیامت ایمان نیاورده‌اند نفرت گیرد، و چون نام دیگرى جز او برده شود شادمان شوند.
بگو: بار خدایا، تویى آفریننده آسمانها و زمین، داناى نهان و آشکار، تو میان بندگانت در هر چه در آن اختلاف مى‌کرده‌اند داورى خواهى کرد.
اگر هر چه در روى زمین است و همانند آن، از آن ستمکاران مى‌بود، در روز قیامت خود را بدان از عذاب دردناک بازمى‌خریدند. و از خدا برایشان چیزهایى آشکار مى‌شد که هرگز حسابش را نمى‌کردند.
پاداش بد اعمالى که مى‌کردند برایشان آشکار شد و آنچه مسخره‌اش مى‌کردند گرداگردشان را بگرفت.
چون آدمى را گزندى رسد ما را مى‌خواند، و چون از جانب خویش نعمتى ارزانیش داریم گوید: به سبب داناییم این نعمت را به من داده‌اند. این آزمایشى باشد ولى بیشترینشان نمى‌دانند.
این سخنى بود که پیشینیانشان هم مى‌گفتند، ولى هر چه گرد آورده بودند به حالشان سود نکرد.
عقوبت اعمالشان دامنگیرشان شد. و از این میان به آنهایى که راه کفر پیش گرفته‌اند عقوبت اعمالشان خواهد رسید و نمى‌توانند از ما بگریزند.
آیا هنوز ندانسته‌اند که خداست که روزى هر کس را که بخواهد افزون مى‌سازد یا تنگ روزى‌اش مى‌کند؟ و در این خود عبرتهاست براى مردمى که ایمان مى‌آورند.
بگو: اى بندگان من که بر زیان خویش اسراف کرده‌اید، از رحمت خدا مأیوس مشوید. زیرا خدا همه گناهان را مى‌آمرزد. اوست آمرزنده و مهربان.
پیش از آنکه عذاب فرا رسد و کسى به یاریتان برنخیزد، به پروردگارتان روى آورید و به او تسلیم شوید.
و پیش از آنکه به ناگاه و بى‌خبر عذاب بر شما فرود آید، از بهترین چیزى که از جانب پروردگارتان نازل شده است پیروى کنید.
تا کسى نگوید: اى حسرتا بر من که در کار خدا کوتاهى کردم، و از مسخره‌کنندگان بودم.
یا بگوید: اگر خدا مرا هدایت کرده بود، من از پرهیزگاران مى‌بودم.
یا چون عذاب را ببیند، بگوید: اگر بار دیگر به دنیا باز مى‌گردیدم، از نیکوکاران مى‌شدم.
آرى، آیات من براى تو نازل شد و تو گردنکشى کردى و از کافران بودى.
در روز قیامت، کسانى را که به خدا دروغ بسته‌اند مى‌بینى که رویشان سیاه شده است. آیا متکبران را در جهنم جایگاهى نیست؟
خدا پرهیزکاران را به سبب راه رستگارى که در پیش گرفته بودند مى‌رهاند. به آنها هیچ بدى نرسد و از اندوه بدور باشند.
خداست که آفریدگار هر چیزى است و او نگهبان هر چیزى.
کلیدهاى آسمانها و زمین نزد اوست و آنها که به آیات خدا کافر شده‌اند زیان‌دیدگان هستند.
بگو: اى نادانان، آیا مرا فرمان مى‌دهید که غیر از خدا را بپرستم؟
به تو و پیامبران پیش از تو وحى شده است که اگر شرک بیاورید اعمالتان ناچیز گردد و خود از زیان‌کنندگان خواهید بود.
بلکه خدا را بپرست و سپاسگزار او باش.
خدا را نشناختند آنچنان که شایان شناخت اوست. و در روز قیامت، زمین یکجا در قبضه اوست و آسمانها در هم پیچیده، در ید قدرت او. منزه است و برتر از هر چه شریک او مى‌پندارند.
و در صور دمیده شود. پس هر که در آسمانها و هر که در زمین است -جز آنها که او بخواهد- بیهوش مى‌شوند. و بار دیگر در آن دمیده شود، ناگهان از جاى برمى‌خیزند و مى‌نگرند.
و زمین به نور پروردگارش روشن شود و نامه‌هاى اعمال را بنهند و پیامبران و گواهان را بیاورند و در میان مردم به حق داورى شود و بر کسى ستمى نرود.
پاداش هر کس برابر کردارش به تمامى ادا شود، در حالى که خدا به کارهایى که مى‌کرده‌اند آگاه‌تر است.
و کافران را گروه‌گروه به جهنم برانند. چون به جهنم رسند درهایش گشوده شود و نگهبانان آتش گویند: آیا پیامبرانى از خود شما بر شما مبعوث نشدند تا آیات پروردگارتان را برایتان بخوانند و شما را از دیدار با چنین روزى بترسانند؟ مى‌گویند: بلى. ولى، بر کافران عذاب محقق شده بود.
گفته شود: از درهاى جهنم داخل شوید، همواره در آنجا خواهید بود. جایگاه سرکشان چه بد جایگاهى است.
و آنان را که از پروردگارشان ترسیده‌اند گروه‌گروه به بهشت مى‌برند. چون به بهشت برسند درهایش گشوده شود. و خازنان بهشت گویندشان: سلام بر شما، بهشتتان خوش باد، به درون بیایید، همواره در اینجا خواهید بود.
مى‌گویند: سپاس خدایى را که هر وعده که به ما داد راست بود. آن زمین را به میراث به ما داد. و اکنون در هر جاى بهشت که بخواهیم مکان مى‌گیریم. عمل‌کنندگان را چه مزد نیکویى است.
و فرشتگان را مى‌بینى که گرد عرش خدا حلقه زده‌اند و به ستایش پروردگارشان تسبیح مى‌گویند. میان آنها نیز به حق داورى گردد و گفته شود که ستایش از آن خدایى است که پروردگار جهانیان است.
حا، میم.
نزول این کتاب از جانب خداى پیروزمند داناست؛
آمرزنده گناه، پذیرنده توبه، سخت عقوبت، صاحب نعم. هیچ خدایى جز او نیست. بازگشت همه به سوى اوست.
جز کافران در آیات خدا جدال نمى‌کنند. پس جولانشان در شهرها تو را نفریبد.
پیش از ایشان قوم نوح و گروه‌هایى که بعد از ایشان بودند پیامبرشان را تکذیب کردند. و هر امتى آهنگ آن کرد که پیامبرش را دستگیر کند، و به باطل به ستیزه برخاست تا حق را از میان بردارد. اما من آنها را به عقوبت فروگرفتم و عقوبت من چه سخت بود.
بدین سان حکم پروردگار تو بر کافران محقق شد که اهل جهنمند.
آنان که عرش را حمل مى‌کنند و آنان که بر گرد آن هستند به ستایش پروردگارشان تسبیح مى‌گویند و به او ایمان دارند و از او براى مؤمنان آمرزش مى‌خواهند: اى پروردگار ما، رحمت و علم تو همه چیز را فراگرفته است. پس آنان را که توبه کرده‌اند و به راه تو آمده‌اند بیامرز و از عذاب جهنم نگه دار.
و اى پروردگار ما، آنان را و هر که صالح باشد از پدران و همسران و فرزندانشان به بهشتهاى جاویدانى که به آنها وعده داده‌اى داخل کن، که تو پیروزمند و حکیمى.
آنان را از عقوبات حفظ کن، که هر که را در آن روز از عقوبات حفظ کنى بر او رحمت آورده‌اى و آن کامیابى بزرگى است.
کافران را ندا مى‌دهند که دشمنى خدا با شما از دشمنى شما با خودتان، آنگاه که به ایمانتان فرا مى‌خواندند و راه کفر پیش مى‌گرفتید، بزرگ‌تر است.
مى‌گویند: اى پروردگار ما، ما را دوبار میرانیدى و دوبار زنده ساختى و ما به گناهانمان اعتراف کرده‌ایم. آیا بیرون‌شدن را راهى هست؟
این عذاب بدان سبب است که چون خدا را به یکتایى مى‌خواندند شما انکار مى‌کردید، و اگر براى او شریکى قرار مى‌دادند شما به آن شریک ایمان مى‌آوردید. پس، فرمان، فرمان خداى بلندمرتبه بزرگ است.
اوست آن که آیات خویش را به شما نشان داد و برایتان از آسمان روزى فرستاد. تنها کسى پند مى‌گیرد که روى به خدا آورد.
پس خدا را بخوانید، در حالى که تنها براى او در دین اخلاص مى‌ورزید، اگر چه کافران را ناخوش آید.
فرابرنده درجات، صاحب عرش که بر هر یک از بندگانش که بخواهد به فرمان خود وحى مى‌فرستد تا مردم را از روز قیامت بترساند.
آن روز که همگان آشکار شوند. هیچ چیز از آنها بر خدا پوشیده نماند. در آن روز فرمانروایى از آن کیست؟ از آن خداى یکتاى قهار.
آن روز هر کس را همانند عملش جزا مى‌دهند و به کس ستمى نمى‌رود. و خدا زود به حسابها مى‌رسد.
از روز قیامت بترسانشان. آنگاه که دلها لبریز از اندوه، نزدیک حنجره‌ها رسد. ستمکاران را در آن روز نه خویشاوندى باشد و نه شفیعى که سخنش را بشنوند.
نظرهاى دزدیده را و هر چه دلها نهان داشته‌اند، مى‌داند.
خدا به حق داورى مى‌کند. ولى کسانى که سواى او به خدایى مى‌خوانند هیچ داورى نتوانند، زیرا خدا مى‌شنود و مى‌بیند.
آیا در زمین سیر نمى‌کنند تا بنگرند که عاقبت پیشینیانشان چگونه بوده است؟ توانایى آنها و آثارى که در روى زمین پدید آورده بودند از اینان بیش بود. و خدا آنها را به کیفر کفرشان فرو گرفت و از قهر خداوندشان نگهدارنده‌اى نبود.
این بدان سبب بود که پیامبرانشان با دلایل روشن نزدشان آمدند، ولى انکار کردند، و خدا هم آنان را فرو گرفت. و خدا نیرومند است و به سختى عقوبت مى‌کند.
ما موسى را با آیات خود و حجتى آشکار فرستادیم،
به سوى فرعون و هامان و قارون. و گفتند که او جادوگرى دروغگوست.
چون دین حق را از جانب ما بر آنها عرضه داشت، گفتند: پسران کسانى را که به او ایمان آورده‌اند بکشید و زنانشان را زنده بگذارید. و حیله‌سازى کافران جز در طریق تباهى نباشد.
فرعون گفت: بگذارید موسى را بکشم و او خداى خود را به یارى طلبد. مى‌ترسم دینتان را دیگرگون کند یا در این سرزمین فسادى برانگیزد.
موسى گفت: من به پروردگار خود و پروردگار شما از هر متکبرى که به روز حساب باور ندارد، پناه مى‌برم.
و مردى مؤمن از خاندان فرعون که ایمانش را پنهان داشته بود، گفت: آیا مردى را که مى‌گوید که پروردگار من خداى یکتاست و با دلیلهایى روشن از جانب پروردگارتان آمده است، مى‌کشید؟ اگر دروغ مى‌گوید، گناه دروغش بر گردن خود اوست؛ و اگر راست مى‌گوید، پاره‌اى از وعده‌هایى که داده است به شما خواهد رسید. هر آینه خدا هیچ گزافکار دروغگویى را هدایت نمى‌کند.
اى قوم من، امروز فرمانروایى از آن شماست. بر این سرزمین غلبه دارید. ولى اگر عذاب خدا بر سر ما آید چه کسى یاریمان خواهد کرد؟ فرعون گفت: شما را جز آنچه خود مصلحت دیده‌ام راهى ننمایم و جز به راه صواب راهنمایى نکنم.
آن که ایمان آورده بود، گفت: اى قوم من، بر شما از آنچه بر سر آن اقوام دیگر آمده است بیمناکم.
همانند قوم نوح و عاد و ثمود و کسانى که از آن پس آمدند. حال آنکه خدا براى بندگانش خواستار ستم نیست.
اى قوم من، از آن روز که یکدیگر را به فریاد بخوانید بر شما بیمناکم.
آن روز که همگى پشت کرده بازمى‌گردید و هیچ کس شما را از عذاب خدا نگاه نمى‌دارد. و هر کس که خدا گمراهش کند، هیچ راهنمایى ندارد.
یوسف پیش از این با دلایل روشن بر شما بر شما مبعوث شد و شما از آنچه آورده بود همچنان در شک مى‌بودید. چون یوسف بمرد گفتید: خدا پس از او دیگر پیامبرى نخواهد فرستاد. خدا گزافکار شک‌آورنده را این گونه گمراه مى‌سازد؛
کسانى که بى‌هیچ حجتى که در دست داشته باشند در آیات خدا جدال مى‌کنند. کار آنان نزد خدا و مؤمنان سخت ناپسند است. خدا بر دل هر متکبر جبارى اینچنین مهر مى‌نهد.
فرعون گفت: اى هامان، براى من کوشک بلندى بساز، شاید به آن درها دست یابم:
درهاى آسمانها. و خداى موسى را ببینم، زیرا پندارم که دروغ مى‌گوید. بدین سان کردار زشت فرعون در نظرش آراسته شد و او از راه باز ماند و چاره‌جویى او جز زیان هیچ نبود.
آن مردى که ایمان آورده بود گفت: اى قوم من، از پى من بیایید تا به راه صواب هدایتتان کنم.
اى قوم من، این زندگى دنیا اندک مایه تعیشى است. و آخرت سراى بقاست.
هر کس کار بدى بکند جز همانند عملش کیفر نیابد. و هر کس از مرد و زن که مؤمن باشد و عمل صالحى به جاى آرد به بهشت داخل شود و بى‌حساب روزى‌اش دهند.
اى قوم من، چیست که من شما را به رهایى مى‌خوانم و شما مرا به آتش فرا مى‌خوانید؟
مرا دعوت مى‌کنید که به خدا کافر شوم و چیزى را که نمى‌شناسم شریک او قرار دهم، حال آنکه من شما را به خداى پیروزمند آمرزنده دعوت مى‌کنم.
بى‌شک آنچه شما مرا به آن دعوت مى‌کنید یاراى آنش نیست که در دنیا و آخرت کسى را به سوى خود خواند، حال آنکه بازگشت ما به سوى خداى یکتاست، و گزافکاران در جهنم باشند.
زودا که آنچه را که اکنون مى‌گویم به یاد خواهید آورد. و من کار خویش به خدا واگذار کردم، زیرا او بندگانش را مى‌بیند.
خدا او را از آسیب مکرى که برایش اندیشیده بودند، نگه داشت و آن عذاب ناگوار خاندان فرعون را در میان گرفت.
آتش. هر صبح و شام بر آن عرضه شوند و روزى که قیامت برپا شود ندا دهند که خاندان فرعون را به سخت‌ترین عذابها درآورید.
و آنگاه در درون آتش با یکدیگر به مجادله برخیزند و ناتوانان به گردنکشان گویند که ما پیروان شما بودیم، آیا مى‌توانید اندکى از این آتشى که نصیب ما شده است بکاهید؟
آنان که سرکشى کرده بودند مى‌گویند: همه ما در آتشیم. و خداست که میان بندگانش داورى کرده است.
و آنان که در آتشند به نگهبانان جهنم مى‌گویند: از پروردگارتان بخواهید تا یک روز از عذاب ما بکاهد.
مى‌گویند: آیا پیامبرانتان با دلایل روشن نزد شما نیامده بودند؟ مى گویند: بلى. مى‌گویند: پس دعا کنید. و دعاى کافران جز آنکه تباه شود هیچ نخواهد بود.
ما پیامبرانمان و مؤمنان را در زندگى دنیا و در روز قیامت که شاهدان براى شهادت بر پاى مى‌ایستند، یارى مى‌کنیم.
در روزى که ستمکاران را پوزش خواستن سود ندهد و نصیب آنها لعنت است و آن سراى بد.
ما به موسى مرتبه هدایت دادیم و آن کتاب را به بنى‌اسرائیل میراث دادیم.
کتابى که خود هدایت است و براى خردمندان اندرز.
صبر کن که وعده خدا حق است. براى گناهت آمرزش بخواه و هر شامگاه و بامداد، به ستایش پروردگارت تسبیح بگوى.
آنان که بى‌هیچ حجتى که از آسمان آمده باشد درباره آیات خدا مجادله مى‌کنند، در دلشان جز هواى بزرگى نیست؛ ولى به آن نخواهند رسید. پس به خدا پناه ببر که او شنوا و بیناست.
آفرینش آسمان و زمین از آفرینش مردم بزرگتر است، ولى بیشتر مردم نمى‌دانند.
نابینا و بینا برابر نیستند. نیز آنهایى که ایمان آورده‌اند و کارهاى شایسته کرده‌اند با زشتکاران یکسان نباشند. چه اندک پند مى‌پذیرید.
قیامت مى‌آید و در آن تردیدى نیست، ولى بیشتر مردم ایمان نمى‌آورند.
پروردگارتان گفت: بخوانید مرا تا شما را پاسخ گویم. آنهایى که از پرستش من سرکشى مى‌کنند زودا که در عین خوارى به جهنم درآیند.
خداست آن که شب را برایتان پدید آورد تا در آن بیارامید و روز را روشنایى بخشید. خدا فضل خویش به مردم ارزانى مى‌دارد. ولى بیشتر مردم سپاسگزار نیستند.
این است خداى یکتا پروردگار شما، آفریدگار هر چیزى. خدایى جز او نیست. پس چگونه از حق منحرفتان مى‌کنند؟
همچنین، آنان که آیات خدا را انکار مى‌کنند، از ایمان روى برمى‌گردانند.
خداست که زمین را قرارگاه شما ساخت و آسمان را چون بنایى بیفراشت. و شما را صورت بخشید، و صورتهایتان را نیکو ساخت. و از چیزهاى پاکیزه و خوش روزیتان داد. این است خداى یکتا پروردگار شما. برتر و بزرگوار است خدا آن پروردگار جهانیان.
او زنده است. خدایى جز او نیست. او را بخوانید در حالى که دین او را به اخلاص پذیرفته باشید، که ستایش از آن خدایى است که پروردگار جهانیان است.
بگو: مرا نهى کرده‌اند که چیزهایى را که سواى خدا مى‌پرستید پرستش کنم، در حالى که از جانب پروردگارم براى من دلایلى روشن آمده است. و به من فرمان داده‌اند که در برابر پروردگار جهانیان تسلیم باشم.
اوست آن خدایى که شما را از خاک، سپس از نطفه، سپس از لخته خونى بیافریده است. آنگاه شما را که کودکى بودید از رحم مادر آورد تا به سن جوانى برسید و پیر شوید. بعضى از شما پیش از پیرى بمیرید و بعضى به آن زمان معین مى‌رسید و شاید به عقل دریابید.
اوست که زنده مى‌کند و مى‌میراند. و چون اراده چیزى کند مى‌گویدش: موجود شو. پس موجود مى‌شود.
آیا ندیده‌اى آنهایى که در آیات خدا مجادله مى‌کنند چگونه منحرف مى‌شوند؟
کسانى که این کتاب را دروغ مى‌انگارند و آنچه را که به وسیله پیامبران فرستاده‌ایم تکذیب مى‌کنند، به زودى خواهند دانست.
آنگاه که غلها را به گردنشان اندازند و با زنجیرها بکشندشان،
در آب جوشان، سپس در آتش، افروخته شوند.
آنگاه به آنها گفته شود: آن شریکان که براى خدا مى‌پنداشتید کجا هستید؟
مى‌گویند: آنها را از دست داده‌ایم، بلکه پیش از این چیزى را به خدایى نمى‌خوانده‌ایم. خدا کافران را بدین سان گمراه مى‌کند.
این بدان سبب است که به ناحق در زمین شادمانى مى‌کردید و به ناز مى‌خرامیدید.
از درهاى جهنم داخل شوید. همواره در آنجا بمانید. و جایگاه سرکشان چه بد جایگاهى است.
پس صبر کن، البته وعده خدا راست است. یا بعضى از آن چیزها را که به آنها وعده داده‌ایم به تو نشان مى‌دهیم یا تو را بمیرانیم و آنها به نزد ما بازگردانیده شوند.
پیش از تو پیامبرانى فرستاده‌ایم. داستان بعضى را برایت گفته‌ایم و داستانى بعضى را نگفته‌ایم. و هیچ پیامبرى را نرسد که آیه‌اى بیاورد مگر به فرمان خدا. و چون فرمان خدا در رسد به حق داورى گردد و آنان که بر باطل بوده‌اند -آنجا- زیان خواهند دید.
خداست که چارپایان را برایتان آفرید تا بر بعضى سوار شوید و از بعضى بخورید.
و شما را در آن منافعى است و مى‌توانید با آنها به حاجاتى که در نظر دارید برسید. و بر آنها و بر کشتیها سوار شوید.
آیات خویش را به شما مى‌نمایاند. پس کدام یک از آیات خدا را انکار مى‌کنید؟
آیا در زمین سیر نکرده‌اند تا بنگرند که عاقبت کسانى که پیش از آنها مى‌آیسته‌اند چگونه بوده است؟ مردمى که نیرویشان بیشتر و آثارشان در روى زمین فراوان‌تر بود. پس آن چیزها که به دست مى آوردند سودشان نبخشید.
چون پیامبرانشان با دلایل روشن به سویشان آمدند، به دانش خود دلخوش بودند تا آن چیزى که مسخره‌اش مى‌کردند آنها را در میان گرفت.
و چون عذاب ما را دیدند، گفتند: به خداى یکتا ایمان آوردیم و به آن چیزهایى که شریک خدا قرار داده بودیم کافر شدیم.
اما بدان هنگام که عذاب ما را دیدند دیگر ایمانشان برایشان سودى نبخشید. این سنت خداست در رفتار با بندگانش. و کافران در آن روز زیان کردند.
حا، میم.
کتابى است که از جانب آن بخشاینده مهربان نازل شده است.
کتابى است که آیه‌هایش به وضوح بیان شده، قرآنى است به زبان عربى براى مردمى که مى‌دانند.
هم مژده‌دهنده است و هم بیم‌دهنده. بیشترشان از آن اعراض کرده‌اند و سخن نمى‌شنوند.
گفتند: دلهاى ما از آنچه ما را بدان دعوت مى‌کنى در پرده است و گوشهامان سنگین است و میان ما و تو حجابى است. تو به کار خود پرداز و ما نیز به کار خود مى‌پردازیم.
بگو: من انسانى هستم همانند شما. به من وحى شده که خدایتان خدایى است یکتا. پس بدو روى آورید و از او آمرزش بخواهید. و واى بر مشرکان:
آنهایى که زکات نمى‌دهند و به آخرت ایمان ندارند.
آنان را که ایمان آورده‌اند و کارهاى شایسته مى‌کنند، پاداشى است تمام ناشدنى.
بگو: آیا به کسى که زمین را در دو روز آفریده است کافر مى‌شوید و براى او همتایان قرار مى‌دهید؟ اوست پروردگار جهانیان.
بر روى زمین کوه‌ها پدید آورد و آن را پر برکت ساخت و رزق همه را معین کرد، در چهار روز یکسان براى همه سائلان.
سپس به آسمان پرداخت و آن دودى بود. پس به آسمان و زمین گفت: خواه یا ناخواه بیایید. گفتند: فرمانبردار آمدیم.
آنگاه هفت آسمان را در دو روز پدید آورد. و در هر آسمانى کارش را به آن وحى کرد. و آسمان فرودین را به چراغهایى بیاراستیم و محفوظش داشتیم. این است تدبیر آن پیروزمند دانا.
پس اگر اعراض کردند، بگو: شما را از صاعقه‌اى همانند صاعقه‌اى که بر عاد و ثمود فرود آمد مى‌ترسانم.
آنگاه که رسولان پیش و بعد آنها نزدشان آمدند و گفتند که جز خداى یکتا را مپرستید، گفتند: اگر پروردگار ما مى‌خواست فرشتگان را از آسمان نازل مى‌کرد. ما به آنچه شما بدان مبعوث شده‌اید ایمان نمى‌آوریم.
اما قوم عاد، به ناحق در روى زمین گردنکشى کردند و گفتند: چه کسى از ما نیرومندتر است؟ آیا نمى‌دیدند که خدایى که آنها را آفریده است از آنها نیرومندتر است که آیات ما را انکار مى‌کردند؟
ما نیز بادى سخت و غران در روزهایى شوم بر سرشان فرستادیم تا در دنیا عذاب خوارى را به آنها بچشانیم. و عذاب آخرت خوارکننده‌تر است و کسى به یاریشان برنخیزد.
اما قوم ثمود، هدایتشان کردیم. و آنها کورى را از هدایت بیشتر دوست مى‌داشتند. تا آنکه به خاطر اعمالى که مى‌کردند صاعقه عذاب خوارکننده آنها را فروگرفت.
و ما کسانى را که ایمان آورده بودند و پرهیزگار بودند نجات دادیم.
و روزى که دشمنان خدا را گرد آورند و به صف برانندشان،
چون به کنار آتش آیند، گوش و چشمها و پوستهاشان به اعمالى که مرتکب شده‌اند بر ضدشان شهادت دهند.
به پوستهاى خود گویند: چرا بر ضد ما شهادت دادید؟ گویند: آن خدایى که هر چیزى را به سخن مى‌آورد و شما را نخستین بار بیافرید و به او بازگشت مى‌یابید، ما را به سخن آورده است.
از اینکه گوش و چشمها و پوستهایتان به زیان شما شهادت دهند چیزى نهان نمى‌داشتید، بلکه مى‌پنداشتید که خدا بر بسیارى از کارهایى که مى‌کنید آگاه نیست.
و این بود گمانى که به پروردگارتان داشتید. هلاکتان کرد و در شمار زیان‌کردگان درآمدید.
پس اگر شکیبایى ورزند، جایگاهشان در آتش است، و اگر هم طالب عفو شوند کسى آنها را عفو نکند.
و برایشان همدمانى مقدر کردیم و آنان حال و آینده را در نظرشان بیاراستند. و بر آنها نیز همانند پیشینیانشان از جن و انس، عذاب مقرر شد. زیرا زیانکار بودند.
کافران گفتند: به این قرآن گوش مدهید و سخن بیهوده بدان بیامیزید، شاید پیروز گردید.
کافران را عذابى سخت مى‌چشانیم و بدتر از آنچه مى‌کرده‌اند پاداش مى‌دهیم.
این است کیفر دشمنان خدا: آتش. در درون آن خانه‌اى همیشگى دارند. این کیفر آنهاست، زیرا آیات ما را انکار مى‌کردند.
کافران گویند: اى پروردگار ما، آن دو تن را از جن و انس که ما را گمراه کردند به ما بنمایان، تا پاى بر سر آنها نهیم تا از ما فروتر روند.
بر آنان که گفتند: پروردگار ما الله است و پایدارى ورزیدند، فرشتگان فرود مى‌آیند که مترسید و غمگین مباشید، شما را به بهشتى که به شما وعده داده شده بشارت است.
ما در دنیا دوستدار شما بودیم و نیز در آخرت دوستدار شماییم. در بهشت هر چه دلتان بخواهد و هر چه طلب کنید برایتان فراهم است.
سفره‌اى است از جانب خداى آمرزنده مهربان.
چه کسى را سخن نیکوتر از سخن آن که به سوى خدا دعوت مى‌کند و کارهاى شایسته مى‌کند و مى‌گوید البته که من از مسلمانانم؟
خوبى و بدى برابر نیستند. همواره به نیکوترین وجهى پاسخ ده، تا کسى که میان تو و او دشمنى است چون دوست مهربان تو گردد.
برخوردار نشوند از این مگر کسانى که شکیبا باشند و کسانى که از ایمان بهره‌اى بزرگ داشته باشند.
و اگر از جانب شیطان دستخوش وسوسه‌اى گردى، به خدا پناه ببر، که او شنوا و داناست.
و از نشانه‌هاى قدرت او شب و روز و آفتاب و ماه است. به آفتاب و ماه سجده مکنید. به خداى یکتا که آنها را آفریده است سجده کنید، اگر او را مى‌پرستید.
اگر آنان تکبر مى‌ورزند، آنها که در نزد پروردگار تو هستند بى‌آنکه ملول شوند شب و روز تسبیح او مى‌گویند.
و از آیات قدرت او آنکه تو زمین را خشک مى‌بینى. چون آب بر آن بفرستیم به جنبش آید و گیاه برویاند. آن کس که آن را زنده مى‌کند زنده‌کننده مردگان است، که او بر هر چیزى تواناست.
کسانى که در آیات ما راه باطل پیش مى‌گیرند، بر ما پوشیده نیستند. آیا آن که به آتش افکنده مى‌شود بهتر است یا آن که روز قیامت بى‌هیچ وحشتى مى‌آید؟ هر چه مى‌خواهید بکنید، او به کارهایتان بیناست.
به کیفر خویش رسند آنان که به قرآن که براى هدایتشان آمده است ایمان نمى‌آورند، حال آنکه کتابى ارجمند است.
نه از پیش روى باطل بدو راه یابد و نه از پس. نازل شده از جانب خداوندى حکیم و ستودنى است.
هر چه درباره تو مى‌گویند درباره پیامبران پیش از تو نیز گفته‌اند. هر آینه پروردگار تو هم آمرزنده است و هم صاحب عقوبتى است دردآور.
اگر قرآن را به زبان عجم مى‌فرستادیم، مى‌گفتند: چرا آیاتش به روشنى بیان نشده است؟ کتابى به زبان عجم و پیامبرى عرب؟ بگو: این کتاب براى آنها که ایمان آورده‌اند هدایت و شفاست و آنها که ایمان نیاورده‌اند گوشهاشان سنگین است، و چشمانشان کور است، چنانند که گویى آنها را از جایى دور ندا مى‌دهند.
موسى را کتاب دادیم، اما در آن اختلاف کردند. و اگر نبود آن سخنى که پروردگارت از پیش گفته بود، میانشان کار به پایان مى‌آمد. و البته هنوز به سختى در تردیدند.
هر کس که کارى شایسته کند، به سود خود اوست و هر که بد کند به زیان اوست. و پروردگار تو به بندگان ستم روا نمى‌دارد.
علم به روز قیامت نزد اوست. و هیچ ثمره‌اى از غلاف خویش بیرون نمى‌آید، و هیچ ماده‌اى آبستن نمى‌شود و نمى‌زاید مگر آنکه او بدان آگاه است. و آن روز که ایشان را ندا دهد که شریکان من کجایند؟ گویند: آگاهت کردیم که کسى از ما به شرک گواهى نمى‌دهد.
و آنچه را پیش از این به خدایى مى‌خواندند از دست دادند و دانستند که راه گریزى ندارند.
آدمى هر چه طلب خیر کند خسته نمى‌شود، اما چون بدى به او برسد بداندیش و نومید مى‌گردد.
اگر پس از رنجى که به او رسیده رحمتى به او بچشانیم مى‌گوید: این حق من است و نپندارم که قیامتى برپا شود، و اگر هم مرا نزد پروردگارم برگردانند البته که نزد او حالتى خوشتر باشد. پس کافران را به اعمالى که کرده‌اند آگاه مى‌کنیم و به آنها عذابى سخت مى‌چشانیم.
چون به آدمى نعمتى ارزانى داریم، رویگردان مى‌شود و به تکبر گردن مى‌افرازد. و اگر بدو شرى برسد، بسیار فریاد و فغان مى‌کند.
بگو: چه مى‌بینید؟ اگر این کتاب از جانب خداست و شما بدان ایمان نمى‌آورید، گمراه‌تر از کسى که همچنان راه مخالفت در پیش گرفته است کیست؟
زودا که آیات قدرت خود را در آفاق و در وجود خودشان به آنها نشان خواهیم داد تا برایشان آشکار شود که او حق است. آیا اینکه پروردگار تو در همه جا حاضر است کافى نیست؟
بهوش باش که آنها از دیدار پروردگارشان در تردیدند. بهوش باش که او بر هر چیزى احاطه دارد.
حا، میم.
عین، سین، قاف.
خداوند پیروزمند حکیم، به تو و کسانى که پیش از تو بودند اینچنین وحى مى‌فرستد:
از آن اوست هر چه در آسمانها و زمین است. و اوست آن بلند مرتبه بزرگوار.
نزدیک است که آسمانها بر فراز یکدیگر در هم شکنند و فرشتگان به ستایش پروردگارشان تسبیح مى‌گویند و براى ساکنان زمین آمرزش مى‌طلبند. آگاه باشید که خدا آمرزنده و مهربان است.
خدا مراقب اعمال کسانى است که جز او را به دوستى گرفتند، و تو وکیل آنها نیستى.
و نیز این قرآن را به زبان عربى بر تو وحى کردیم تا ام‌القرى و ساکنان اطرافش را بیم دهى. همچنین آنان را از روز قیامت -که در آن تردیدى نیست- بترسانى که گروهى در بهشتند و گروهى در آتش سوزان.
اگر خدا مى‌خواست همه را یک امت کرده بود. ولى او هر که را که بخواهد به رحمت خویش درآورد، و ستمکاران را هیچ دوست و یاورى نیست.
آیا جز خدا را به دوستى گرفتند؟ دوست حقیقى خداست. و اوست که مردگان را زنده مى‌کند، و اوست که بر هر کارى تواناست.
در هر چه اختلاف مى‌کنید حکمش با خداست. این خداى یکتا پروردگار من است. بر او توکل کردم و به او روى مى‌آورم.
آفریدگار آسمانها و زمین است. براى شما، هم از شما، همسرانى بیافرید. و نیز براى چارپایان جفتهایى پدید آورد. با آفرینش همسران بر شمارتان مى‌افزاید. هیچ چیز همانند او نیست و اوست که شنوا و بیناست.
کلیدهاى آسمانها و زمین از آن اوست. در روزى هر که بخواهد گشایش مى‌دهد یا تنگ مى‌گیرد، و او به هر چیزى داناست.
براى شما آیینى مقرر کرد، از همان گونه که به نوح توصیه کرده بود و از آنچه بر تو وحى کرده‌ایم و به ابراهیم و موسى و عیسى توصیه کرده‌ایم که دین را بر پاى نگه دارید و در آن فرقه فرقه مشوید. تحمل آنچه بدان دعوت مى‌کنید بر مشرکان دشوار است. خدا هر که را خواهد براى رسالت خود بر مى‌گزیند و هر که را بدو باز گردد به خود راه مى‌نماید.
از روى حسد و عداوت فرقه فرقه نشدند، مگر از آن پس که به دانش دست یافتند. و اگر پروردگار تو از پیش مقرر نکرده بود که آنها را تا زمانى معین مهلت است، بر آنها حکم عذاب مى‌رفت. و کسانى که بعد از ایشان وارث کتاب خدا شده‌اند درباره آن سخت به تردید افتاده‌اند.
براى آن دعوت کن و چنان که فرمان یافته‌اى پایدارى ورز و از پى خواهشهایشان مرو و بگو: به کتابى که خدا نازل کرده است ایمان دارم و به من فرمان داده‌اند که در میان شما به عدالت رفتار کنم. خداى یکتا پروردگار ما و پروردگار شماست. اعمال ما از آن ما و اعمال شما از آن شما. میان ما و شما هیچ محاجه‌اى نیست. خدا ما را در یک جا گرد مى‌آورد و سرانجام به سوى اوست.
و کسانى که درباره خدا جدال مى‌کنند، پس از آنکه دعوت او را اجابت کرده‌اند نزد پروردگارشان حجتشان ناچیز است. بر آنهاست خشم خدا و بر آنهاست عذابى سخت.
خداست که این کتاب بر حق و ترازو را نازل کرده است. و تو چه مى‌دانى؟ شاید قیامت نزدیک باشد.
آنان که باورش ندارند آن را به شتاب مى‌طلبند، و آنان که ایمان آورده‌اند از آن بیمناکند و مى‌دانند که حق است. آگاه باش، کسانى که درباره قیامت جدال مى‌کنند سخت در گمراهى هستند.
خدا با بندگانش مهربان است. هر که را بخواهد روزى مى‌دهد. و او توانا و پیروزمند است.
هر کس کشت آخرت را بخواهد به کشته‌اش مى‌افزاییم و هر کس کشت دنیا را بخواهد به او عطا مى‌کنیم، ولى دیگر در کشت آخرتش نصیبى نیست.
آیا مشرکان را بتانى است که آیینى برایشان آورده‌اند که خدا رخصت آن را نداده است؟ و اگر قصد تاخیر عذابشان نبود، کارشان به پایان آمده بود و ستمکاران را عذابى است دردآور.
ستمکاران را بینى که از حاصل اعمالشان بیمناکند. و البته به کیفر خود خواهند رسید. ولى آنها که ایمان آورده‌اند و کارهاى شایسته کرده‌اند، در باغهاى بهشتند. هر چه بخواهند نزد پروردگارشان هست. و این فضل و بخشایش بزرگى است.
این است آن چیزى که خدا آن گروه از بندگانش را که ایمان آورده‌اند و کارهاى شایسته کرده‌اند، بدان مژده مى‌دهد. بگو: بر این رسالت مزدى از شما، جز دوست داشتن خویشاوندان، نمى‌خواهم. و هر که کار نیکى کند به نیکویى‌اش مى‌افزاییم، زیرا خدا آمرزنده و شکرپذیر است.
یا مى‌گویند که بر خدا دروغ مى‌بندد. اگر خدا بخواهد بر دل تو مهر مى‌نهد. و خدا به کلمات خود باطل را محو مى‌کند و حق را ثابت مى‌گرداند. او به هر چه در دلها مى‌گذرد داناست.
و اوست که توبه بندگانش را مى‌پذیرد و از گناهان عفوشان مى‌کند و هر چه مى‌کنید مى‌داند.
و دعاى کسانى را که ایمان آورده‌اند و کارهاى شایسته کرده‌اند اجابت مى‌کند، و از فضل خویش آنان را افزون مى‌دهد. و کافران را عذابى سخت است.
اگر خدا روزى بندگانش را افزون کند در زمین فساد مى‌کنند؛ ولى به اندازه‌اى که بخواهد روزى مى‌فرستد. زیرا بر بندگان خود آگاه و بیناست.
و اوست آن خدایى که بعد از نومیدیشان باران مى‌فرستد و رحمت خود را به همه جا منتشر مى‌کند و اوست کارساز و ستودنى.
و از نشانه‌هاى قدرت او آفرینش آسمانها و زمین و پراکندن جنبندگان در آن دوست. و هرگاه بخواهد، بر گردآوردنشان تواناست.
اگر شما را مصیبتى رسد، به خاطر کارهایى است که کرده‌اید. و خدا بسیارى از گناهان را عفو مى‌کند.
شما نتوانید در روى زمین از او بگریزید و شما را جز او کارساز و یاورى نیست.
از نشانه‌هاى قدرت او کشتیهایى است چون کوه که در دریاها روانند.
اگر بخواهد، باد را نگه مى‌دارد تا کشتیها بر روى دریا از رفتن بازمانند. هر آینه در این براى صابران شکرگزار عبرتهایى است.
یا آنها را به خاطر اعمالشان غرقه مى‌کند و بسیارى را نیز مى‌بخشاید.
و تا بدانند کسانى که در آیات ما جدال مى‌کنند. آنان را هیچ گریزگاهى نیست.
آنچه شما را داده‌اند بهره این زندگى دنیوى است. و آنچه در نزد خداست براى آنها که ایمان آورده‌اند و به پروردگارشان توکل مى‌کنند، بهتر و پاینده‌تر است.
و آن کسان که از گناهان بزرگ و زشتیها اجتناب مى‌کنند و چون در خشم شوند خطاها را مى‌بخشایند؛
و آنان که دعوت پروردگارشان را پاسخ مى‌گویند و نماز مى‌گزارند و کارشان بر پایه مشورت با یکدیگر است و از آنچه به آنها روزى داده‌ایم انفاق مى‌کنند؛
و آنان که چون ستمى به آنها رسد انتقام مى‌گیرند.
جزاى هر بدى بدیى است همانند آن. پس کسى که عفو کند و آشتى ورزد مزدش با خداست، زیرا او ستمکاران را دوست ندارد.
بر کسانى که پس از ستمى که بر آنها رفته باشد انتقام مى‌گیرند، ملامتى نیست.
ملامت در خور کسانى است که به مردم ستم مى‌کنند و به ناحق در روى زمین سرکشى مى‌کنند. براى آنهاست عذابى دردآور.
و آن که صبر کند و از خطا درگذرد، این از کارهاى پسندیده است.
هر کس را که خدا گمراه کند از آن پس هیچ دوستى نخواهد داشت. و ظالمان را مى‌بینى که چون عذاب را بنگرند، مى‌گویند: آیا ما را راه بازگشتى هست؟
آنها را مى‌بینى که به جهنم مى‌برند. ترسان و ذلیل از گوشه چشم نگاهى دزدیده مى‌کنند. کسانى که ایمان آورده بودند مى‌گویند: اینان خود و کسانشان را در روز قیامت بر باد دادند. آگاه باش که ستمکاران در عذاب دایم خواهند بود.
جز خدا یار و مددکارى ندارند و هر کس را که خدا گمراه کند هیچ راهى برایش نیست.
پیش از آنکه روزى بیاید که از جانب خدا بازگشتى ندارد، به پروردگارتان پاسخ قبول دهید. در آن روز نه پناهى خواهید داشت و نه کسى از شما دفاعى تواند کرد.
اگر اعراض کنند، تو را نفرستاده‌ایم که نگهبانشان باشى. بر تو جز تبلیغ رسالت هیچ نیست. و ما چون به انسان از رحمت خود بچشانیم شادمان مى‌گردد، و اگر به خاطر کارهایى که کرده است ناروایى بدو رسد ناسپاسى مى‌کند.
از آن خداست فرمانروایى آسمانها و زمین. هر چه بخواهد مى‌آفریند. به هر که بخواهد دختر مى‌بخشد و به هر که بخواهد پسر مى‌بخشد.
و یا هم پسر دهد و هم دختر. و هر کس را بخواهد عقیم مى‌گرداند، زیرا او دانا و تواناست.
هیچ بشرى را نرسد که خدا جز به وحى یا از آن سوى پرده، با او سخن گوید. یا فرشته‌اى مى‌فرستد تا به فرمان او هر چه بخواهد به او وحى کند. او بلند پایه و حکیم است.
همچنین کلام خود را به فرمان خود به تو وحى کردیم. تو نمى‌دانستى کتاب و ایمان چیست. ولى ما آن را نورى ساختیم تا هر یک از بندگانمان را که بخواهیم بدان هدایت کنیم و تو به راه راست راه مى‌نمایى،
راه آن خدایى که از آن اوست هر چه در آسمانها و زمین است. آگاه باشید که همه کارها به خدا باز مى‌گردد.
حا، میم.
سوگند به این کتاب روشنگر.
ما این کتاب را قرآنى عربى قرار دادیم، باشد که به عقل دریابید.
و آن در ام‌الکتاب است در نزد ما؛ کتابى ارجمند و حکمت‌آمیز.
آیا بدان سبب که مردمى گزافکار هستید، از شما اعراض کنیم و قرآن را از شما دریغ داریم؟
به میان پیشینیان پیامبران بسیارى فرستادیم.
و هیچ پیامبرى بر آنها مبعوث نمى‌شد مگر آنکه مسخره‌اش مى‌کردند.
آنها را که از ایشان نیرومندتر بودند هلاک کردیم. و داستان پیشینیان گذشت.
اگر از آنها بپرسى: چه کسى آسمانها و زمین را آفریده است؟ مى‌گویند: آنها را آن پیروزمند دانا آفریده است.
آن که زمین را بستر شما ساخت و برایتان راه‌ها در آن پدید آورد، باشد که هدایت شوید.
و آن که از آسمان آب فرستاد، به اندازه. و بدان سرزمین مرده را زنده کردیم. شما نیز اینچنین از گورها بیرون آورده شوید.
و آن که همه جفتها را بیافرید. و برایتان از کشتیها و چارپایان مرکبها ساخت که سوار شوید.
و چون بر پشت آنها قرار گرفتید، نعمت پروردگارتان را یاد کنید و بگویید: منزه است آن کس که اینها را رام ما کرد و گرنه ما را توان آن نبود.
و ما به سوى پروردگارمان باز مى‌گردیم.
و براى او از میان بندگانش فرزندى قائل شدند. آدمى به آشکارا ناسپاس است.
آیا او از میان مخلوقاتش براى خود دختران برگرفته و پسران را خاص شما کرده است؟
و چون به یکى از آنها مژده تولد همان چیزى را دهند که به خداى رحمان نسبت داده رویش سیاه گردد و آکنده از خشم شود.
آیا آن که به آرایش پرورش یافته و در هنگام جدال آشکار نمى‌گردد از آن خداست؟
و فرشتگان را که بندگان خدایند زن پنداشتند. آیا به هنگام خلقتشان آنجا حاضر بوده‌اند؟ زودا که این شهادتشان را مى‌نویسند و از آنها بازخواست مى‌شود.
گفتند: اگر خداى رحمان مى‌خواست ما فرشتگان را نمى‌پرستیدیم. آنچه مى‌گویند از روى نادانى است و جز به دروغ سخن نمى‌گویند.
آیا پیش از قرآن کتابى برایشان نازل کرده‌ایم که اکنون بدان تمسک مى‌جویند؟
نه، مى‌گویند: پدرانمان را بر آیینى یافتیم و ما از پى آنها مى‌رویم.
بدین سان، پیش از تو، به هیچ قریه‌اى بیم‌دهنده‌اى نفرستادیم مگر آنکه متنعمانش گفتند: پدرانمان را بر آیینى یافتیم و ما به اعمال آنها اقتدا مى‌کنیم.
گفت: حتى اگر براى شما چیزى بیاورم که از آنچه پدرانتان را بر آن یافته بودید هدایت‌کننده‌تر باشد؟ گفتند: ما به آیینى که شما را بدان فرستاده‌اند بى‌ایمانیم.
پس، از آنها انتقام گرفتیم. و بنگر که عاقبت تکذیب‌کنندگان چگونه بوده است؟
و ابراهیم به پدر و قومش گفت: من از آنچه شما مى‌پرستید بیزارم،
مگر آن که مرا آفریده، که او راهنماییم خواهد کرد.
و این سخن را در فرزندان خود سخنى پاینده کرد، باشد که به خدا باز گردند.
و من اینان و پدرانشان را از زندگى بهره‌مند کردم تا آنگاه که حق و پیامبرى روشنگر به سویشان آمد.
چون حق بر آنها آشکار شد گفتند: این جادوست و ما بدان ایمان نمى‌آوریم.
گفتند: چرا این قرآن بر مردى از بزرگمردان آن دو قریه نازل نشده است؟
آیا آنان از رحمت پروردگارت را تقسیم مى‌کنند؟ حال آنکه ما روزى آنها را در زندگى دنیا میانشان تقسیم مى‌کنیم. و بعضى را به مرتبت، بالاتر از بعضى دیگر قرار داده‌ایم تا بعضى بعض دیگر را به خدمت گیرند. و رحمت پروردگارت از آنچه آنها گرد مى‌آورند بهتر است.
و اگر نه آن بود که همه مردم یک امت مى‌شدند، سقفهاى خانه‌هاى کسانى را که خداى رحمان را باور ندارند از نقره مى‌کردیم و بر آنها نردبامهایى مى‌نهادیم تا بر آن بالا روند.
و براى خانه‌هایشان نیز درهایى از نقره مى‌کردیم و تختهایى که بر آن تکیه زنند.
و از هر گونه زینت. و همه اینها برخوردارى ناچیز دنیوى است، حال آنکه آخرت در نزد پروردگار تو براى پرهیزگاران است.
هر کس که از یاد خداى رحمان روى گرداند، شیطانى بر او مى‌گماریم که همواره همراهش باشد.
و آن شیطانها آنان را از راه خدا باز مى‌گردانند، ولى پندارند که هدایت‌یافتگانند.
تا آنگاه که نزد ما آید، مى‌گوید: اى کاش دورى من و تو دورى مشرق و مغرب بود. و تو چه همراه بدى بودى.
چون ستم کردید آن روز پشیمانى سود نکند و هر دو در عذاب شریک باشید.
آیا تو مى‌خواهى به کران سخن بشنوانى، یا کوران و آنهایى را که در گمراهى آشکار هستند راه بنمایى؟
و اگر تو را ببریم، از آنها انتقام مى‌گیریم،
یا آن عذابى را که به آنها وعده داده‌ایم به تو نشان مى‌دهیم، که ما بر ایشان توانا هستیم.
پس در آنچه به تو وحى شده است چنگ بزن که تو بر راه راست هستى.
و قرآن سبب بلندآوازه گشتن تو و قوم توست، و زودا که بازخواست شوید.
از پیامبران ما که پیش از تو فرستاده‌ایم بپرس: آیا جز خداى رحمان، دیگرى را براى پرستش آنها قرار داده بودیم؟
و هر آینه موسى را همراه با آیات خود بر فرعون و مهتران قومش فرستادیم و گفت: من فرستاده پروردگار جهانیانم.
چون آیات ما را بر آنان عرضه داشت، به ناگاه همه از آن به خنده افتادند.
و هر معجزه‌اى که به آنها نشان دادیم از معجزه دیگر عظیم‌تر بود. آنگاه همه را به عذاب گرفتار کردیم، باشد که بازگردند.
گفتند: اى جادوگر، پروردگارت را با آن عهدى که با تو نهاده است براى ما بخوان که ما هدایت‌شدگانیم.
چون عذاب را از آنها برداشتیم، پیمان خود را شکستند.
فرعون در میان مردمش ندا داد که: اى قوم من، آیا پادشاهى مصر و این جویباران که از زیر پاى من جارى هستند از آن من نیستند؟ آیا نمى‌بینید؟
آیا من بهترم یا این مرد خوار ذلیل که درست سخن‌گفتن نتواند؟
چرا دستهایش را به دستبندهاى طلا نیاراسته‌اند؟ و چرا گروهى از فرشتگان همراهش نیامده‌اند؟
پس قوم خود را گمراه ساخت تا از او اطاعت کردند، که مردمى تبهکار بودند.
چون ما را به خشم آوردند، از آنها انتقام گرفتیم و همگان را غرقه ساختیم.
آنان را در شمار گذشتگان و داستان براى آیندگان کردیم.
و چون داستان پسر مریم آورده شد، قوم تو به شادمانى فریاد زدند،
و گفتند: آیا خدایان ما بهترند یا او؟ و این سخن را جز براى جدال با تو نگفتند، که مردمى ستیزه‌جویند.
او جز بنده‌اى نبود که ما نعمتش ارزانى داشتیم و مایه عبرت بنى‌اسرائیلش گردانیدیم.
اگر مى‌خواستیم به جاى شما فرشتگانى پدید مى‌آوردیم تا در روى زمین جانشین شما گردند.
و هر آینه او نشانه فرارسیدن قیامت است. در آن شک مکنید، و از من متابعت کنید. این است راه راست.
شیطان شما را از راه باز نگرداند، زیرا او دشمن آشکار شماست.
و چون عیسى با دلیلهاى روشن خود آمد، گفت: برایتان حکمت آورده‌ام و آمده‌ام تا چیزهایى را که در آن اختلاف مى‌کنید بیان کنم. پس، از خدا بترسید و از من اطاعت کنید.
خداى یکتا پروردگار من و پروردگار شماست. او را بپرستید. راه راست این است.
گروه‌ها با هم اختلاف کردند. پس واى بر ستمکاران از عذاب دردآور قیامت.
آیا چشم به راه چیزى جز قیامتند که ناگاه و بى‌خبرشان بیاید؟
در آن روز دوستان -غیر از پرهیزگاران- دشمن یکدیگرند.
اى بندگان من، در آن روز بیمى بر شما نیست و شما غمگین نمى‌شوید.
آن کسان که به آیات ما ایمان آورده‌اند و تسلیم امر ما شده‌اند،
شما و جفتهایتان با شادکامى به بهشت داخل شوید.
قدحهاى زرین و سبوها را در میانشان به گردش مى‌آورند. در آنجاست هر چه نفس آرزو کند و دیده از آن لذت ببرد. و در آنجا جاودانه خواهید بود.
این بهشتى است که به پاداش کارهایى که کرده‌اید به میراثش مى‌برید.
در آنجا برایتان میوه‌هاى بسیار هست که از آنها مى‌خورید.
گناهکاران در عذاب جهنم جاویدانند.
عذابشان کاهش نمى‌یابد و آنها از نومیدى خاموش باشند.
ما به آنها ستمى نکرده‌ایم؛ آنها خود به خویشتن ستم کرده‌اند.
فریاد برآورند که: اى مالک، کاش پروردگار تو ما را بمیراند. مى‌گوید: نه، شما در اینجا ماندنى هستید.
ما شما را با حق آشنا کردیم ولى بیشترتان از حق کراهت داشتید.
آیا آنها در اعتقاد خویش پاى فشرده‌اند؟ ما هم پاى فشرده‌ایم.
آیا مى‌پندارند ما راز و نجوایشان را نمى‌شنویم؟ آرى، رسولان ما نزد آنها هستند و مى‌نویسند.
بگو: اگر خداى رحمان را فرزندى مى‌بود، من از نخستین پرستندگان مى‌بودم.
منزه است پروردگار آسمانها و زمین و پروردگار عرش از آن نسبتها که به او مى‌دهند.
پس رهایشان کن تا به همان سخنان باطل مشغول باشند و به بازیچه سرگرم، تا آن روزى که آنها را وعده داده‌اند برسد.
اوست که هم در آسمان خداست و هم در زمین خداست و حکیم و داناست.
برتر و بزرگوارتر است آن کس که فرمانروایى آسمانها و زمین و هر چه در میان آنهاست از آن اوست و علم فرارسیدن قیامت نزد اوست و به او بازگردانده مى‌شوید.
کسانى سواى او را که به خدایى مى‌خوانند قادر به شفاعت کسى نیستند. مگر کسانى که از روى علم، به حق شهادت داده باشند.
اگر از ایشان بپرسى که چه کسى آنها را آفریده است، مى‌گویند: الله. پس چرا از حق روى مى‌گردانند؟
گفتارش این بود: اى پروردگار من، اینان مردمى هستند که ایمان نمى‌آورند.
پس، از آنها درگذر و بگو: ایمنى است شما را. آرى به زودى خواهند دانست.
حا، میم.
سوگند به این کتاب روشنگر.
ما آن را در مبارک شبى نازل کردیم. ما بیم‌دهنده بوده‌ایم.
در آن شب هر فرمانى بر حسب حکمت صادر مى‌شود،
فرمانى از جانب ما. و ما همواره فرستنده آن بوده‌ایم.
رحمتى است از جانب پروردگارت، و هر آینه او شنوا و داناست.
اگر به یقین دریابید، اوست پروردگار آسمانها و زمین و هر چه میان آنهاست.
نیست خدایى به جز او. زنده مى‌کند و مى‌میراند. پروردگار شما و پروردگار نیاکان شماست.
نه، آنها همچنان به شک خویش دلخوشند.
چشم انتظار روزى باش که آسمان به آشکارا دود بیاورد.
و آن دود همه مردم را در خود فروپوشد. و این عذابى است دردآور.
اى پروردگار ما، این عذاب را از ما دور گردان که ما ایمان آورده‌ایم.
کجا پند مى‌پذیرند؟ حال آنکه چون پیامبر روشنگر بر آنها مبعوث شد،
از او رویگردان شدند و گفتند: دیوانه‌اى است تعلیم یافته.
عذاب را اندکى بر مى‌داریم و شما باز به آیین خویش باز مى‌گردید.
روزى آنها را به صولتى سخت فروگیریم، که ما انتقام‌گیرنده‌ایم.
پیش از آنها قوم فرعون را آزمودیم و پیامبرى بزرگوار نزدشان آمد،
که بندگان خدا را به من تسلیم کنید که من پیامبرى امینم،
و نیز بر خدا برترى مجویید، که من با حجتى روشن نزد شما آمده‌ام،
و اگر بخواهید بر من سنگ بزنید، من به پروردگار خود و پروردگار شما پناه مى‌برم،
و اگر به من ایمان نمى‌آورید، از من کنار گیرید.
پس پروردگارش را خواند که: اینان مردمى مجرمند.
بندگان مرا شب‌هنگام روانه کن تا از پى شما بیایند.
دریا را آرام پشت سر گذار، که آن سپاه غرق‌شدگانند.
بعد از خود چه باغها و چشمه‌سارها بر جاى گذاشتند،
و کشتزارها و خانه‌هاى نیکو،
و نعمتى که در آن غرق شادمانى بودند.
بدین‌سان بودند و ما آن نعمتها را به مردمى دیگر واگذاشتیم.
نه آسمان بر آنها گریست و نه زمین و نه به آنها مهلت داده شد.
و ما بنى‌اسرائیل را از آن عذاب خوارکننده رهانیدیم:
از فرعون برترى‌جوى گزافکار،
و از روى علم بر اهل جهانشان برگزیدیم.
و آیاتى به آنها عطا کردیم که در آن امتحانى آشکار بود.
هر آینه اینان مى‌گویند:
پایان کار جز همین مرگ نخستین نیست و ما دیگربار زنده نمى‌شویم؛
و اگر راست مى‌گویید، پدران ما را به جهان باز آورید.
آیا اینان بهترند یا قوم تبع و کسانى که پیش از آن قوم بودند؟ همه را هلاک کردیم که مجرمان بودند.
ما این آسمانها و زمین و آنچه را میان آنهاست به بازیچه نیافریده‌ایم.
آنها را به حق آفریده‌ایم، ولى بیشترین نمى‌دانند.
وعده‌گاه همه در روز داورى، قیامت است.
روزى که هیچ دوستى براى دوست خود سودمند نباشد و از سوى کسى یارى نشوند.
مگر کسى که خدا بر او ببخشاید، زیرا اوست پیروزمند و مهربان.
هر آینه درخت زقوم،
طعام گناهکاران است.
همانند مس گداخته در شکمها مى‌جوشد.
همانند جوشیدن آب جوشان.
بگیریدش و به سختى به میان جهنمش بکشید.
و بر سرش آب جوشان بریزید تا شکنجه شود.
بچش، که تو پیروزمند و بزرگوارى.
این همان چیزى است که در آن شک مى‌کردید.
پرهیزگاران در جاى امنى هستند،
در باغها و چشمه‌سارها،
لباسهایى از سندس و استبرق مى‌پوشند و روبه‌روى هم مى‌نشینند.
همچنین حورالعین را به همسریشان درآوریم.
در ایمنى هر میوه‌اى را که بخواهند مى‌طلبند.
در آنجا طعم مرگ را نمى‌چشند، مگر همان مرگ نخستین. و آنها را خدا از عذاب جهنم نگه داشته است.
این بخششى است از جانب پروردگارت، و این پیروزى بزرگى است.
ما اداى سخن خویش بر زبان تو آسان کردیم، باشد که پند گیرند،
تو منتظر باش که ایشان نیز منتظرند.
حا، میم.
نازل شدن این کتاب از جانب خداى پیروزمند و حکیم است.
هر آینه در آسمانها و زمین نشانه‌هاى عبرتى است براى مؤمنان.
و در آفرینش شما و پراکنده‌شدن جنبندگان عبرتهاست براى اهل یقین.
آمد و شد شب و روز و رزقى که خدا از آسمان مى‌فرستد و زمین مرده را بدان زنده مى‌کند و نیز در وزش بادها عبرتهاست براى عاقلان.
اینها آیات خداست که به راستى بر تو تلاوت مى‌کنیم. جز خدا و آیاتش به کدام سخن ایمان مى‌آورند؟
واى بر هر دروغپرداز گناهکارى!
آیات خدا را که بر او خوانده مى‌شود مى‌شنود. آنگاه به گردنکشى پاى مى‌فشرد، چنان که گویى هیچ نشنیده است. پس به عذابى دردآورش بشارت ده.
چون چیزى از آیات ما را فراگیرد، به مسخره‌اش مى‌گیرد. اینان در خور عذابى خوارکننده‌اند.
پیش رویشان جهنم است. و مالى که به دست آورده‌اند و کسانى که سواى خداى یکتا به خدایى گرفته‌اند به حالشان سود نکند. ایشان راست عذابى بزرگ.
این رهنمودى است. و آنان که به آیات پروردگارشان ایمان نمى‌آورند، برایشان عذابى است از سخت‌ترین عذابهاى دردآور.
خداست که دریا را رام کرد تا در آن به فرمان او کشتیها روان باشند، و طلب معیشت کنید، باشد که سپاسگزار باشید.
رام شما ساخت آنچه در آسمانهاست و آنچه در زمین است. همه از آن اوست. در این براى متفکران عبرتهاست.
به کسانى که ایمان آورده‌اند، بگو: از خطاى کسانى که به روزهاى خدا باور ندارند درگذرید، تا خود، آن مردم را به جزاى اعمالى که مرتکب شده‌اند پاداش دهد.
هر کس کار شایسته‌اى کند، به سود خود اوست؛ و هر کس مرتکب کار بدى شود، به زیان اوست. سپس همه به سوى پروردگارتان بازگردانده مى‌شوید.
ما به بنى‌اسرائیل کتاب و علم داورى و نبوت عطا کردیم و از چیزهاى پاکیزه و خوش روزیشان کردیم. و بر جهانیان برتریشان دادیم.
و آنها را در باره آن امر دلایلى روشن دادیم. و در آن از روى حسد و کینه اختلاف نکردند، مگر آنگاه که دانش یافتند. خدا در روز قیامت در آنچه اختلاف مى‌کردند داورى خواهد کرد.
پس تو را به راه دین انداختیم. از آن راه برو، و از پى خواهش نادانان مرو.
اینان تو را هیچ از خدا بى‌نیاز نمى‌کنند و ظالمان دوستداران یکدیگرند، و خدا دوستدار پرهیزگاران است.
این قرآن مایه بصیرت مردم و هدایت و رحمتى است براى اهل یقین.
آیا آنان که مرتکب بدیها مى‌شوند مى‌پندارند که در شمار کسانى که ایمان آورده‌اند و کارهاى شایسته کرده‌اند قرارشان مى‌دهیم؟ و آیا زندگى و مرگشان یکسان است؟ چه بد داورى مى‌کنند.
و خدا آسمانها و زمین را به حق بیافرید تا هر کسى را برابر کارى که کرده است پاداش دهد و به آنها ستم نشود.
آیا آن کس را که هوسش را چون خداى خود گرفت و خدا از روى علم گمراهش کرد و بر گوش و دلش مهر نهاد و بر دیدگانش پرده افکند، دیده‌اى؟ اگر خدا هدایت نکند چه کسى او را هدایت خواهد کرد؟ چرا پند نمى‌گیرید؟
و گفتند: جز زندگى دنیوى ما هیچ نیست. مى‌میریم و زنده مى‌شویم و ما را جز دهر هلاک نکند. آنان را بدان دانشى نیست و جز در پندارى نیستند.
و چون آیات روشنگر ما بر آنها تلاوت شود، حجتشان جز این نیست که مى‌گویند: اگر راست مى‌گویید، پدران ما را زنده کنید.
بگو: خداست که شما را زنده مى‌کند، پس مى‌میراند و سپس همه را در روز قیامت -که شکى در آن نیست- گردمى‌آورد. ولى بیشتر مردم نمى‌دانند.
از آن خداوند است فرمانروایى آسمان و زمین. و آن روز که قیامت بر پا شود، اهل باطل زیان خواهند کرد.
هر امتى را ببینى که به زانو درآمده است، و هر امتى را براى گرفتن نامه اعمالش بخوانند. در چنین روزى در برابر اعمالى که کرده‌اید پاداش مى‌بینید.
این نوشته ماست که به حق سخن مى‌گوید، زیرا ما کارهایى را که مى‌کرده‌اید مى‌نوشته‌ایم.
اما کسانى را که ایمان آورده‌اند و کارهاى شایسته مى‌کنند، پروردگارشان داخل در رحمت خویش مى‌کند، و این کامیابى آشکار است.
اما اى آنان که ایمان نیاورده‌اید، مگر نه آنکه آیات ما بر شما خوانده مى‌شد و شما تکبر مى‌ورزیدید و مردمى گناهکار بودید؟
چون گفته مى‌شد که وعده خدا حق است و در قیامت تردیدى نیست، مى‌گفتید: ما نمى‌دانیم قیامت چیست؟ جز گمانى نمى‌بریم و به یقین نرسیده‌ایم.
اعمال زشتشان در برابرشان آشکار شد و آن چیزى که مسخره‌اش مى‌کردند گرد بر گردشان را بگرفت.
به آنها گفته شود: امروز فراموشتان مى‌کنیم، همچنان که شما دیدار چنین روزتان را فراموش کرده بودید. جایگاهتان در آتش است و شما را هیچ یاورى نیست.
و این به کیفر آن است که آیات خدا را به مسخره مى‌گرفتید و زندگى دنیوى شما را بفریفت. پس امروز از این آتش کسى بیرونشان نبرد و کسى عذرشان را نپذیرد.
ستایش از آن خداست، پروردگار آسمانها و پروردگار زمین و پروردگار جهانیان.
بزرگوارى در آسمانها و زمین خاص اوست، و اوست پیروزمند و حکیم.
حا، میم.
نازل شدن این کتاب از جانب خداى پیروزمند و حکیم است.
ما آسمانها و زمین و آنچه را که در میان آن دوست جز به حق و در مدتى معین نیافریده‌ایم. و کافران از آنچه بیمشان مى‌دهند اعراض مى‌کنند.
بگو: از آنهایى که جز الله به خدایى مى‌خوانید خبر دهید. به من نشان دهید که از این زمین چه چیز را آفریده‌اند؟ یا در خلقت آسمانها شرکت داشته‌اند؟ اگر راست مى‌گویید، براى من کتابى که پیش از این قرآن آمده باشد یا اگر دانشى از پیشینیان مانده است، بیاورید.
و کیست گمراه‌تر از آن که به جز الله چیزى را به خدایى مى‌خواند که تا روز قیامت به او جواب نمى‌دهد، که بتان از دعاى بت پرستان بى‌خبرند.
و چون در قیامت مردم را گردآرند، بتان با پرستندگان خویش دشمن باشند و عبادتشان را انکار کنند.
چون آیات ما به روشنى بر آنان خوانده شود، کافران حقیقتى را که بر ایشان نازل شده است، گویند: جادویى آشکار است.
یا مى‌گویند: این کتاب، دروغى است که خود بافته است. بگو: اگر من آن را چون دروغى به هم بافته باشم، شما نمى‌توانید خشم خدا را از من بازدارید. خدا از آن طعنها که بدان مى‌زنید آگاه‌تر است. و شهادت او میان من و شما کافى است. و اوست آمرزنده مهربان.
بگو: من از میان دیگر پیامبران بدعتى تازه نیستم و نمى‌دانم که بر من، یا بر شما چه خواهد رفت. من از چیزى جز آنچه به من وحى مى‌شود، پیروى نمى‌کنم و من جز بیم‌دهنده‌اى آشکار نیستم.
بگو: چه مى‌کنید اگر قرآن از جانب خدا باشد و شما بدان ایمان نیاورید؟ یکى از بنى‌اسرائیل بدان شهادت داد و ایمان آورد. ولى شما گردنکشى مى‌کنید. خدا مردم ستمکار را هدایت نمى‌کند.
کافران مؤمنان را گفتند: اگر در آن خیرى مى‌بود، اینان در پذیرفتنش بر ما سبقت نمى‌گرفتند. و چون بدان راه نیافته‌اند خواهند گفت که این دروغى دیرینه است.
و پیش از آن کتاب موسى راهنما و رحمت بود. و این، کتابى است تصدیق‌کننده آن، به زبان عربى، تا ستمکاران را بیمى و نیکوکاران را مژده‌اى باشد.
هر آینه آنان که گفتند که پروردگار ما الله است و سپس پایدارى ورزیدند، بیمى بر آنها نیست و اندوهگین نمى‌شوند.
اینان به پاداش اعمالشان اهل بهشتند و در آنجا جاودانه‌اند.
آدمى را به نیکى کردن با پدر و مادر خود سفارش کردیم. مادرش بار او را به دشوارى برداشت و به دشوارى بر زمین نهاد. و مدت حمل تا از شیر بازگرفتنش سى ماه است تا چون به سن جوانى رسد و به چهل سالگى درآید، گوید: اى پروردگار من، به من بیاموز تا شکر نعمتى که بر من و بر پدر و مادرم ارزانى داشته‌اى به جاى آرم. کارى شایسته بکنم که تو از آن خشنود شوى و فرزندان مرا به صلاح آور. من به تو بازگشتم و از تسلیم‌شدگانم.
اینان کسانى هستند که کارهاى نیکشان را مى‌پذیریم و از گناهشان درمى‌گذریم. در زمره اهل بهشتند. هر وعده‌اى که به آنها داده شده راست است.
و آن که به پدر و مادرش گفت: اف بر شما، آیا به من وعده مى‌دهید که از گورم برخیزانند و حال آنکه مردمى پیش از من بوده‌اند که برنخاسته‌اند؟ و آن دو به درگاه خدا استغاثه مى‌کنند و گویند: واى بر تو ایمان بیاور که وعده خدا حق است. مى‌گوید: اینها چیزى جز همان افسانه پیشینیان نیست.
در باره اینان همان سخن که در باره امتهاى پیشین از جن و انس گفته شده بود به حقیقت مى‌پیوندد. اینان زیان‌کنندگانند.
و هر یک را نسبت به کارى که کرده است درجتى است تا خدا پاداش کارهایشان را به تمامى بدهد و به آنان ستم نمى‌شود.
و روزى که کافران را بر آتش عرضه کنند: در زندگى دنیوى از چیزهاى پاکیزه و خوش بهره‌مند شدید، امروز به عذاب خوارى پاداشتان مى‌دهند. و این بدان سبب است که در زمین بى هیچ حقى گردنکشى مى‌کردید و عصیانگرى پیش گرفته بودید.
برادر قوم عاد را به یاد بیاور که چون قوم خود را در احقاف بیم داد -و پیش از او پیامبرانى بودند و رفتند و پس از او پیامبرانى آمدند- که جز خداى یکتا را نپرستید که من از عذاب روزى بزرگ بر شما بیمناکم.
گفتند: آیا آمده‌اى تا ما را از خدایانمان رویگردان سازى؟ اگر راست مى‌گویى، هر چه به ما وعده داده‌اى بیاور.
گفت: این را خدا مى‌داند و من آنچه را بدان مبعوث شده‌ام به شما مى‌رسانم. ولى مى‌بینم که مردمى نادان هستید.
چون ابرى دیدند که از جانب رودخانه‌هاشان مى‌آید، گفتند: این ابرى باران‌زاست. نه، این همان چیزى است که آن را به شتاب مى‌طلبیدید. باد است و در آن باد عذابى دردآور،
به فرمان پروردگارش همه چیز را هلاک مى‌کند. چنان شدند که اکنون جز خانه‌هاشان را نبینى. و ما مجرمان را این سان پاداش مى‌دهیم.
به آنها چنان مکانتى داده بودیم که به شما نداده‌ایم. برایشان گوش و چشم و دل قرار دادیم. ولى گوش و چشم و دلشان به حالشان هیچ سود نکرد، زیرا آیات خدا را انکار مى‌کردند تا آنچه به مسخره‌اش مى‌گرفتند آنها را فروگرفت.
ما همه قریه‌هایى را که اطراف شما بوده‌اند هلاک کرده‌ایم و آیات را گونه‌گون بیان کردیم، باشد که بازگردند.
از چه روى آن خدایانى که سواى الله براى تقرب، به خدایى گرفته بودند یاریشان نکردند، بلکه از نظرشان گم شدند؟ این است دروغ و افترایشان.
و گروهى از جن را نزد تو روانه کردیم تا قرآن را بشنوند. چون به حضرتش رسیدند گفتند: گوش فرادهید. چون به پایان آمد، همانند بیم‌دهندگانى نزد قوم خود بازگشتند.
گفتند: اى قوم ما، ما کتابى شنیدیم که بعد از موسى نازل شده، کتابهاى پیشین را تصدیق مى‌کند و به حق و راه راست راه مى‌نماید.
اى قوم ما، این دعوت‌کننده به خدا را پاسخ گویید و به او ایمان بیاورید تا خدا گناهانتان را بیامرزد و شما را از عذابى دردآور در امان دارد.
و هر کس که به این دعوت‌کننده جواب نگوید نمى‌تواند در روى زمین از خداى بگریزد و او را جز خدا هیچ یاورى نیست و در گمراهى آشکارى است.
آیا نمى‌بینند که خداى یکتاست آن که آسمانها و زمین را بیافرید و در آفریدن آنها در نماند. او مى‌تواند مردگان را زنده کند. بلى او بر هر کارى تواناست.
روزى که کافران به آتش عرضه شوند: آیا این حقیقت نیست؟ گویند: بلى، به پروردگارمان سوگند. گوید: به خاطر کفرى که مى‌ورزیده‌اید، اینک عذاب را بچشید.
پس پایدارى کن، همچنان که پیامبران اولوالعزم پایدارى کرده بودند. و در عقوبتشان شتاب مکن. آن روز که آن وعده‌اى را که به آنها داده شده بنگرند، پندارند که جز به قدر ساعتى از روز در گور درنگ نکرده‌اند. این تبلیغ رسالت است. آیا جز نافرمانان به هلاکت مى‌رسند؟
خدا اعمال کسانى را که کافر شدند و مردم را از راه خدا باز داشتند باطل ساخته است.
خدا گناه کسانى را که ایمان آورده‌اند و کارهاى شایسته کرده‌اند و بدانچه بر محمد نازل شده -که آن حق است و از جانب پروردگارشان- ایمان آورده‌اند، از آنها زدود و کارهایشان را به صلاح آورد.
و این بدان سبب است که کافران از باطل پیروى کردند و آنان که ایمان آوردند از حقى که از جانب پروردگارشان آمده بود، پیروى کردند. خدا براى مردم اینچنین مثل مى‌زند.
چون با کافران روبرو شدید، گردنشان را بزنید. و چون آنها را سخت فرو کوفتید، اسیرشان کنید و سخت ببندید. آنگاه یا به منت آزاد کنید یا به فدیه. تا آنگاه که جنگ به پایان آید. و این است حکم خدا. و اگر خدا مى‌خواست، از آنان انتقام مى‌گرفت، ولى خواست تا شما را به یکدیگر بیازماید. و آنان که در راه خدا کشته شده‌اند اعمالشان را باطل نمى‌کند.
زودا که هدایتشان کند و کارهایشان را به صلاح آورد.
و به بهشتى که برایشان وصف کرده است داخلشان سازد.
اى کسانى که ایمان آورده‌اید، اگر خدا را یارى کنید، شما را یارى خواهد کرد و پایدارى خواهد بخشید.
هلاکت و شوربختى باد بر کافران. خدا اعمالشان را باطل کرده است.
زیرا آنان چیزى را که خدا نازل کرده است ناخوش دارند. خدا نیز اعمالشان را نابود کرد.
آیا در زمین سیر نکرده‌اند تا بنگرند که عاقبت کسانى که پیش از آنها بوده‌اند چگونه بوده است؟ خدا هلاکشان کرد و کافران نیز عاقبتى آنچنان خواهند داشت.
این بدان سبب است که خدا یاور کسانى است که ایمان آورده‌اند. و کافران را هیچ یاورى نیست.
خدا کسانى را که ایمان آورده‌اند و کارهاى شایسته مى‌کنند، به بهشتهایى که نهرها در آن جارى است داخل خواهد کرد. ولى کافران از این جهان متمتع مى‌شوند و چون چارپایان مى‌خورند و جایگاهشان آتش است.
چه قریه‌هایى که مردمش از مردم قریه تو، که از آن بیرونت کردند، بسى نیرومندتر بودند که هلاکشان کردیم و هیچ یارى‌کننده‌اى نداشتند.
آیا کسى که از جانب پرردگارش دلیل روشنى دارد، همانند کسانى است که کردار بدشان در نظرشان آراسته شده و از پى هواهاى خود مى‌روند؟
وصف بهشتى که به پرهیزگاران وعده داده شده این است که در آن نهرهایى است از آبهایى تغییرناپذیر و نهرهایى از شیرى که طعمش دگرگون نمى‌شود و نهرهایى از شراب که آشامندگان از آن لذت مى‌برند و نهرهایى از عسل مصفى. و در آنجا هرگونه میوه که بخواهند هست و نیز آمرزش پروردگارشان. آیا بهشتیان همانند کسانى هستند که در آتش جاودانه‌اند و آنان را از آبى جوشان مى‌آشامانند چنان که روده‌هایشان تکه‌تکه مى‌شود؟
بعضى به تو گوش مى‌دهند، تا آنگاه که از نزد تو بیرون روند از دانشمندان مى‌پرسند: این چه سخنانى بود که مى‌گفت؟ خدا بر دلهایشان مهر نهاده است و از پى هواهاى خود رفته‌اند.
آنان که هدایت یافته‌اند، خدا به هدایتشان مى‌افزاید و پرهیزگاریشان ارزانى مى‌دارد.
آیا تنها منتظر آنند که به ناگاه قیامت فرا رسد؟ هرآینه نشانهاى قیامت آشکار شده است. و چون فرا رسد پند گرفتنشان را چه فایده؟
پس بدان که هیچ خدایى جز الله نیست. از گناه خود و از گناه مردان و زنان مؤمن آمرزش بخواه. خدا مى‌داند که روز به کجا مى‌روید و شب به کجا مى‌آرامید.
کسانى که ایمان آورده‌اند مى‌گویند: چرا از جانب خدا سوره‌اى نازل نمى‌شود؟ چون سوره‌اى از محکمات نازل شود که در آن سخن از جنگ رفته باشد، آنان را که در دلشان مرضى هست بینى که چون کسى که بیهوشى مرگ بر او چیره شده به تو مى‌نگرند. پس برایشان شایسته‌تر
فرمانبردارى است و سخن نیکو گفتن. و چون تصمیم به جنگ گرفته شد، اگر با خدا صداقت ورزند برایشان بهتر است.
آیا اگر به حکومت رسیدید، مى‌خواهید در زمین فساد کنید و پیوند خویشاوندیتان را ببرید؟
اینانند که خدا لعنتشان کرده است و گوشهایشان را کر و چشمانشان را کور ساخته است.
آیا در قرآن نمى‌اندیشند یا بر دلهایشان قفلهاست؟
شیطان اعمال کسانى را که بعد از آشکارشدن راه هدایت مرتد شدند و بازگشتند، در نظرشان بیاراست و آرزویشان دراز کرد.
و این بدان سبب است که به آن گروه که آیات خدا را ناخوش مى‌داشتند، مى‌گفتند: ما در پاره‌اى از کارها فرمانبردار شما هستیم. و خدا از رازشان آگاه است.
چگونه‌اند آنگاه که فرشتگان آنها را مى‌میرانند و بر صورت و پشتهایشان مى‌زنند؟
این به کیفر آن است که از آنچه خدا را به خشم مى‌آورد پیروى مى‌کرده‌اند و از آنچه خشنودش مى‌ساخته کراهت داشته‌اند. خدا نیز اعمالشان را نابود کرد.
آیا آنان که در دلشان مرضى است مى‌پندارند که خدا کینه‌اى را که در دل نهفته دارند آشکار نخواهد کرد؟
اگر بخواهیم، آنها را به تو مى‌نمایانیم و تو آنها را به سیمایشان یا از شیوه سخنشان خواهى شناخت، و خدا از اعمالتان آگاه است.
و شما را مى‌آزماییم تا مجاهدان و صابرانتان را معلوم داریم و حدیثتان را آشکار کنیم.
کسانى که ایمان نیاوردند و از راه خدا رویگردان شدند و با آنکه راه هدایت برایشان آشکار شده بود با پیامبر مخالفت ورزیدند، هیچ زیانى به خدا نخواهند رسانید و خدا اعمالشان را نابود خواهد کرد.
اى کسانى که ایمان آورده‌اید، از خدا اطاعت کنید و از پیامبر اطاعت کنید و اعمال خویش را باطل مسازید.
خدا کسانى را که کفر ورزیدند و مردم را از راه خدا باز داشتند و در کفر مردند، هرگز نخواهد آمرزید.
سستى نورزید تا دعوت به مصالحه کنید. شما برتر هستید و خدا با شماست و از پاداشهایتان نخواهد کاست.
جز این نیست که زندگى اینجهانى بازیچه و بیهودگى است. و اگر ایمان بیاورید و پرهیزگارى کنید خدا پاداشهایتان را خواهد داد، و از شما اموالتان را نمى‌طلبد.
اگر از شما مالى طلبد و به اصرار هم طلبد، آنگاه بخل مى‌ورزید و کینه‌هاى نهفته‌تان را آشکار مى‌سازد.
آگاه باشید که شما را دعوت مى‌کنند تا در راه خدا انفاق کنید. بعضى از شما بخل مى‌ورزند؛ و هر کس که بخل ورزد، در حق خود بخل ورزیده است. زیرا خدا بى‌نیاز است و شما نیازمندانید. و اگر روى برتابید، به جاى شما مردمى دیگر آرد که هرگز همسان شما نباشند.
ما براى تو پیروزى نمایانى را مقدر کرده‌ایم.
تا خدا گناه تو را آنچه پیش از این بوده و آنچه پس از این باشد براى تو بیامرزد و نعمت خود را بر تو تمام کند و تو را به صراط مستقیم راه نماید.
و خدا یاریت کند یارى‌کردنى پیروزمندانه.
اوست که بر دلهاى مؤمنان آرامش فرستاد تا بر ایمانشان پیوسته بیفزاید. و از آن خداست لشکرهاى آسمانها و زمین، و خدا دانا و حکیم است.
و تا مردان و زنان مؤمن را به بهشتهایى داخل کند که در آن نهرها جارى است و در آنجا جاویدانند و گناهانشان را بزداید. و این در نزد خدا کامیابى بزرگى است.
و مردان و زنان منافق و مردان و زنان مشرک را که بر خدا بدگمانند عذاب کند. بر گردشان بدى حلقه زند و خدا بر آنها خشم گرفت و لعنتشان کرد و جهنم را برایشان آماده کرده است و جهنم بد سرانجامى است.
از آن خداست لشکرهاى آسمانها و زمین، و خدا پیروزمند و حکیم است.
تو را گواه و مژده‌دهنده و بیم‌دهنده فرستاده‌ایم.
تا به خدا و پیامبرش ایمان بیاورید و یاریش کنید و بزرگش دارید و خدا را صبحگاه و شامگاه تسبیح گویید.
آنان که با تو بیعت مى‌کنند جز این نیست که با خدا بیعت مى‌کنند. دست خدا بالاى دستهایشان است. و هر که بیعت را بشکند، به زیان خود شکسته است. و هر که بدان بیعت که با خدا بسته است وفا کند، او را مزدى کرامند دهد.
از اعراب بادیه نشین، آنان که از جنگ تخلف کرده‌اند به تو خواهند گفت: دارایى و کسان ما، ما را از جنگ باز داشتند؛ پس براى ما آمرزش بخواه. به زبان چیزى مى‌گویند که در دلشان نیست. بگو: اگر خدا برایتان زیانى بخواهد یا سودى بخواهد، چه کسى مى‌تواند در برابر خدا آن را دیگرگون کند؟ بلکه اوست که به کارهایتان آگاه است.
یا مى‌پنداشتید که پیامبر و مؤمنان هرگز نزد کسانشان باز نخواهند گشت و دل به این خوش کرده بودید. پندار بدى داشته‌اید و مردمى سزاوار هلاکت بوده‌اید.
و هر کس به خدا و پیامبرش ایمان نیاورده است، بداند که براى کافران آتشى سوزان آماده کرده‌ایم.
از آن خداست فرمانروایى آسمانها و زمین. هر که را بخواهد مى‌آمرزد و هر که را بخواهد عذاب مى‌کند، و خدا آمرزنده و مهربان است.
چون براى گرفتن غنایم به راه بیفتید، آنان که از جنگ تخلف ورزیده‌اند خواهند گفت: بگذارید تا ما هم از پى شما بیاییم. مى‌خواهند سخن خدا را دیگرگون کنند. بگو: شما هرگز از پى ما نخواهید آمد. خدا از پیش چنین گفته است. سپس خواهند گفت: بلکه بر ما حسد مى‌برید؟ نه، اینان جز اندکى نمى‌فهمند.
به اعراب بادیه‌نشین که از جنگ تخلف ورزیده‌اند، بگو: به زودى براى جنگ با مردمى سخت نیرومند فراخوانده مى‌شوید که با آنها بجنگید یا مسلمان شوند. اگر اطاعت کنید خدایتان پاداشى نیکو خواهد داد و اگر، همچنان که پیش از این سر برتافته‌اید، سر برتابید شما را به عذابى دردآور عذاب مى‌کند.
بر کور حرجى نیست، و بر لنگ حرجى نیست و بر بیمار حرجى نیست. و هر که از خدا و پیامبرش اطاعت کند، او را به بهشتهایى داخل مى‌کند که در آن نهرها روان است. و هر که سر برتابد به عذابى دردآورش عذاب مى‌کند.
خدا از مؤمنان آن هنگام که در زیر درخت با تو بیعت کردند، خشنود گشت و دانست که در دلشان چه مى‌گذرد. پس آرامش بر آنها نازل کرد و به فتحى نزدیک پاداششان داد،
و به غنیمتهاى بسیار که به دست مى‌آورند. و خدا پیروزمند و حکیم است.
خدا به شما وعده غنایم بسیار داده است که به چنگ مى‌آورید؛ و این غنیمت را زودتر ارزانى داشت و شما را از آسیب مردمان امان بخشید، تا براى مؤمنان عبرتى باشد و به راه راست هدایتتان کند.
و غنایم دیگرى که هنوز به آنها دست نیافته‌اید. هر آینه خدا به آن احاطه دارد و او بر هر کارى تواناست.
و اگر کافران با شما به جنگ برخیزند، پشت کرده بگریزند و دیگر هیچ دوست و یاریگرى نمى‌یابند.
این سنت خداست که از پیش چنین بوده است و تو در سنت خدا دگرگونى نخواهى یافت.
اوست که چون در بطن مکه بر آنها پیروزیتان داد، دست آنها را از شما و دست شما را از آنها بازداشت. و خدا به کارهایى که مى‌کردید آگاه و بینا بود.
ایشان همانهایند که کفر ورزیدند و شما را از مسجد الحرام بازداشتند و نگذاشتند که قربانى به قربانگاهش برسد. اگر مردان مسلمان و زنان مسلمانى که آنها را نمى‌شناسید در میان آنها نبودند و بیم آن نبود که آنها را زیر پاى درنوردید و نادانسته مرتکب گناه شوید، خدا دست شما را از آنها بازنمى‌داشت. و خدا هر که را بخواهد مشمول رحمت خود گرداند. اگر از یکدیگر جدا مى‌بودند، کافرانشان را به عذابى دردآور عذاب مى‌کردیم.
آنگاه که کافران تصمیم گرفتند که دل به تعصب، تعصب جاهلى سپارند، خدا نیز آرامش خود را بر دل پیامبرش و مؤمنان فروفرستاد و به تقوى الزامشان کرد که آنان به تقوى سزاوارتر و شایسته‌تر بودند و خدا بر هر چیزى داناست.
خدا رؤیاى پیامبرش را به صدق پیوست که گفته بود: اگر خدا بخواهد، ایمن، گروهى سرتراشیده و گروهى موى کوتاه کرده، بى هیچ بیمى به مسجدالحرام داخل مى‌شوید. او چیزها مى‌دانست که شما نمى‌دانستید. و جز آن در همین نزدیکى فتحى نصیب شما کرده بود.
اوست که پیامبرش را به هدایت و دین حق فرستاد تا آن دین را بر همه ادیان پیروز گرداند. و خدا شهادت را کافى است.
محمد پیامبر خدا، و کسانى که با او هستند بر کافران سختگیرند و با یکدیگر مهربان. آنان را بینى که رکوع مى‌کنند، به سجده مى‌آیند و جویاى فضل و خشنودى خدا هستند. نشانشان اثر سجده‌اى است که بر چهره آنهاست. این است وصفشان در تورات و در انجیل، که چون کشته‌اى هستند که جوانه بزند و آن جوانه محکم شود و بر پاهاى خود بایستد و کشاورزان را به شگفتى وادارد، تا آنجا که کافران را به خشم آورد. خدا از میان آنها کسانى را که ایمان آورده‌اند و کارهاى شایسته کرده‌اند به آمرزش و پاداشى بزرگ وعده داده است.
اى کسانى که ایمان آورده‌اید، بر خدا و پیامبر او پیشى مگیرید و از خدا بترسید، زیرا خدا شنوا و داناست.
اى کسانى که ایمان آورده‌اید، صداى خود را از صداى پیامبر بلندتر مکنید و همچنان که با یکدیگر بلند سخن مى‌گویید با او به آواز بلند سخن مگویید، که اعمالتان ناچیز شود و آگاه نشوید.
کسانى که در نزد پیامبر خدا صدایشان را پایین مى‌آورند همانهایند که خدا دلهایشان را به تقوى آزموده است. آنها راست آمرزش و مزد بسیار.
آنهایى که از آن سوى حجره‌ها ندایت مى‌دهند بیشتر بى‌خردانند.
اگر صبر مى‌کردند تا تو خود بیرون مى‌آمدى و نزد آنها مى‌رفتى برایشان بهتر مى‌بود، و خدا آمرزنده مهربان است.
اى کسانى که ایمان آورده‌اید، اگر فاسقى برایتان خبرى آورد تحقیق کنید، مباد از روى نادانى به مردمى آسیب برسانید، آنگاه از کارى که کرده‌اید پشیمان شوید.
و بدانید که پیامبر خدا در میان شماست. اگر در بسیارى از امور از شما فرمان ببرد به رنج مى‌افتید. ولى خدا ایمان را محبوب شما ساخت و آن را در دلتان بیاراست و کفر و فسق و عصیان را در نظرتان مکروه گردانید. اینان خود راه‌یافتگانند.
بخشش و نعمتى است از جانب خدا، و خدا دانا و حکیم است.
و اگر دو گروه از مؤمنان با یکدیگر به جنگ برخاستند، میانشان آشتى افکنید. و اگر یک گروه بر دیگرى تعدى کرد، با آن که تعدى کرده است بجنگید تا به فرمان خدا باز گردد. پس اگر بازگشت، میانشان صلحى عادلانه برقرار کنید و عدالت ورزید که خدا عادلان را دوست دارد.
هر آینه مؤمنان برادرانند. میان برادرانتان آشتى بیفکنید و از خدا بترسید، باشد که بر شما رحمت آرد.
اى کسانى که ایمان آورده‌اید، مباد که گروهى از مردان گروه دیگر را مسخره کند، شاید آن مسخره‌شدگان بهتر از آنها باشند. و مباد که گروهى از زنان گروه دیگر را مسخره کند، شاید آن مسخره‌شدگان بهتر از آنها باشند. و از هم عیبجویى مکنید و یکدیگر را به القاب زشت مخوانید. بد است عنوان فسق پس از ایمان‌آوردن. و کسانى که توبه نمى‌کنند خود ستمکارانند.
اى کسانى که ایمان آورده‌اید، از گمان فراوان بپرهیزید. زیرا پاره‌اى از گمانها در حد گناه است. و در کارهاى پنهانى یکدیگر جست و جو مکنید. و از یکدیگر غیبت مکنید. آیا هیچ یک از شما دوست دارد که گوشت برادر مرده خود را بخورد؟ پس آن را ناخوش خواهید داشت. و از خدا بترسید، زیرا خدا توبه‌پذیر و مهربان است.
اى مردم، ما شما را از نرى و ماده‌اى بیافریدیم. و شما را جماعتها و قبیله‌ها کردیم تا یکدیگر را بشناسید. هر آینه گرامى‌ترین شما نزد خدا، پرهیزگارترین شماست. خدا دانا و کاردان است.
اعراب بادیه‌نشین گفتند: ایمان آوردیم. بگو: ایمان نیاورده‌اید، بگویید که تسلیم شده‌ایم، و هنوز ایمان در دلهایتان داخل نشده است. و اگر خدا و پیامبرش را اطاعت کنید از ثواب اعمال شما کاسته نمى‌شود، زیرا خدا آمرزنده و مهربان است.
مؤمنان کسانى هستند که به خدا و پیامبر او ایمان آورده‌اند و دیگر شک نکرده‌اند، و با مال و جان خویش در راه خدا جهاد کرده‌اند. اینان راستگویانند.
بگو: آیا مى‌خواهید خدا را از دیندارى خویش آگاه کنید؟ حال آنکه خدا از هر چه در آسمانها و هر چه در زمین است آگاه است و او به هر چیزى عالم است.
از اینکه اسلام آورده‌اند بر تو منت مى‌گذارند. بگو: به خاطر اسلامتان بر من منت مگذارید، بلکه خدا بدان سبب که شما را به ایمان راه نموده است بر شما منت مى‌نهد، اگر راست مى‌گویید.
هر آینه خدا نهان آسمانها و زمین را مى‌داند و به هر کارى که مى‌کنید بیناست.
قاف. قسم به این قرآن ارجمند
که در شگفت شدند از اینکه از میان خودشان بیم‌دهنده‌اى سویشان آمد و کافران گفتند: این چیزى عجیب است،
آیا زمانى که مردیم و خاک شدیم دیگر بار زنده مى‌شویم؟ این بازگشتى محال است.
ما مى‌دانیم که خاک چگونه از آنها خواهد کاست. و کتابى که همه چیز در آن نگهدارى شده، نزد ماست.
آرى، ایشان سخن راستى را که بر آنها آمده بود دروغ شمردند. پس در کارى شوریده افتادند.
آیا به این آسمان بر فراز سرشان نظر نمى‌کنند که چگونه آن را بنا کرده‌ایم و آراسته‌ایم و هیچ شکافى در آن نیست؟
و زمین را گستردیم و در آن کوه‌هاى بلند افکندیم و از هر گونه نباتات خوش‌منظر در آن رویانیدیم.
بینشى و پندى است براى هر بنده‌اى که به خدا بازگردد.
و از آسمان، آبى پربرکت فرستادیم و بدان باغها و دانه‌هاى دروشدنى رویانیدیم.
و نخلهاى بلند با خوشه‌هاى بر هم چیده.
تا رزق بندگان باشد و بدان آب، سرزمین مرده را زنده کردیم. برآمدن از گور نیز چنین است.
پیش از آنها قوم نوح و اصحاب رس و ثمود تکذیب کرده بودند،
و قوم عاد و فرعون و قوم لوط،
و اصحاب ایکه و قوم تبع، همه پیامبران را دروغ شمردند و مستحق وعده عذاب من شدند.
آیا از آفرینش نخستین عاجز شده بودیم؟ نه، آنها از آفرینش تازه در شکند.
ما آدمى را آفریده‌ایم و از وسوسه‌هاى نفس او آگاه هستیم، زیرا از رگ گردنش به او نزدیک‌تریم.
هنگامى که آن دو فرشته فراگیرنده در جانب راست و جانب چپ او نشسته‌اند هر چیز را فرامى‌گیرند.
هیچ کلامى نمى‌گوید مگر آنکه در کنار او مراقبى حاضر است.
به راستى که بیهوشى مرگ فرامى‌رسد. این است آنچه از آن مى‌گریختى.
و در صور دمیده مى‌شود. این است روز وعده‌هاى عذاب.
هر کسى مى‌آید و با او کسى است که مى‌راندش و کسى است که برایش شهادت مى‌دهد.
تو از این غافل بودى. ما پرده از برابرت برداشتیم و امروز چشمانت تیزبین شده است.
موکل او گوید: این است آنچه من آماده کرده‌ام.
هر ناسپاس کینه‌توزى را به جهنم بیندازید،
آن که از بخشش امساک ورزید و تجاوزکار بود و شک مى‌آورد،
آن که با خداى یکتا خداى دیگرى قرار داد. پس به عذاب سختش بیفکنید.
همنشین او گوید: اى پروردگار ما، من او را به سرکشى وادار نکردم، بلکه او خود سخت در گمراهى بود.
مى‌گوید: نزد من مجادله مکنید. من پیش از این با شما سخن از عذاب گفته بودم.
وعده من دیگرگون نمى‌شود و من به بندگان ستم نمى‌کنم.
روزى که جهنم را مى‌گوییم: آیا پر شده‌اى؟ مى‌گوید: آیا هیچ زیادتى هست؟
و بهشت را براى پرهیزگاران نزدیک بیاورند، تا از آن دور نباشند.
این همان چیزى است که به هر توبه‌کننده پرهیزگارى وعده‌اش داده بودند.
آنهایى را که در نهان از خداى رحمان مى‌ترسند و با دلى توبه‌کار آمده‌اند،
گویند: در امان از هر عذابى به بهشت داخل شوید. این روز، روز جاودانى است.
در آنجا هر چه بخواهند هست و بیشتر از آن نزد ما هست.
پیش از آنها چه مردمى را که نیرومندتر بودند و در شهرها سیر و جستجو مى‌کردند، به هلاکت آورده‌ایم. آیا راه گریزى هست؟
در این سخن براى صاحبدلان یا آنان که با حضور گوش فرا مى‌دارند، اندرزى است.
ما آسمانها و زمین و آنچه را میان آنهاست در شش روز آفریدیم و هیچ خستگى بما نرسید.
در برابر آنچه مى‌گویند، پایدارى کن. و در ستایش پروردگارت پیش از برآمدن آفتاب و پیش از غروب آن تسبیح گوى.
و نیز در پاره‌اى از شب و بعد از هر سجده او را تسبیح گوى.
و آنگاه که منادى از مکانى نزدیک ندا مى‌دهد گوش فرادار.
روزى که آن آواز سهمناک را به حق مى‌شنوند، آن روز، روز بیرون‌شدن از گور است.
ما زنده مى‌کنیم و مى‌میرانیم و بازگشت نزد ماست.
روزى که زمین بشکافد و آنها به شتاب بیرون آیند. و این گرد آورى براى ما آسان است.
ما به آنچه مى‌گویند داناتریم و تو به آنها زور نمى‌گویى. پس هر که را از وعده عذاب من مى‌ترسد به قرآن اندرز ده.
سوگند به بادهایى که خاک مى‌پراکنند.
سوگند به ابرهاى گرانبار.
سوگند به کشتیهایى که به آسانى روانند،
و سوگند به فرشتگانى که تقسیم‌کننده کارهایند.
که آنچه شما را وعده مى‌دهند راست است،
و روز جزا آمدنى است.
و سوگند به آسمان که آراسته به ستارگان است،
که شما سخن گونه‌گون مى‌گویید.
از حق منصرف گردد آن که منصرفش خواسته‌اند.
مرگ باد بر آن دروغگویان:
آنان که به غفلت در جهل فرومانده‌اند.
مى‌پرسند روز جزا کى خواهد بود؟
روزى است که بر آتش، عذابشان مى‌کنند.
عذاب خود را بچشید: این است آن چیزى که به شتاب مى‌طلبیدید.
پرهیزگاران در باغها و کنار چشمه‌ساران باشند.
آنچه را خدا ارزانیشان داشته است گرفته‌اند. زیرا پیش از آن نیکوکار بودند،
اندکى از شب را مى‌خوابیدند،
و به هنگام سحر استغفار مى‌کردند،
و در اموالشان براى سائل و محروم حقى بود.
و در زمین براى اهل یقین عبرتهایى است،
و نیز در وجود خودتان. آیا نمى‌بینید؟
و رزق شما و هر چه به شما وعده شده در آسمان است.
پس سوگند به پروردگار آسمانها و زمین که این سخن، آنچنان که سخن مى‌گویید، حتمى است.
آیا داستان مهمانان گرامى ابراهیم به تو رسیده است؟
آنگاه که نزد او آمدند و گفتند: سلام. گفت: سلام، شما مردمى ناشناخته‌اید.
در نهان و شتابان نزد کسان خود رفت و گوساله فربهى آورد.
طعام را به نزدشان گذاشت و گفت: چرا نمى‌خورید؟
و از آنها بیمناک شد. گفتند: مترس. و او را به فرزندى دانا مژده دادند.
و زنش فریادزنان آمد و بر روى زد و گفت: من پیر زالى نازایم.
گفتند: پروردگار تو اینچنین گفته است. و او حکیم و داناست.
گفت: اى رسولان، به چه کار آمده‌اید؟
گفتند: ما را بر مردمى تبهکار فرستاده‌اند،
تا تکه‌هاى کلوخ بر سرشان بباریم،
که بر آنها از جانب پروردگارت براى متجاوزان نشان گذاشته‌اند.
پس همه کسانى را که ایمان آورده بودند بیرون بردیم.
و در آن شهر جز یک خانه از فرمانبرداران نیافتیم.
و در آن سرزمین براى کسانى که از عذاب دردآور مى‌ترسند نشانى باقى گذاشتیم.
و عبرتى است در موسى آنگاه که او را با برهانى آشکار نزد فرعون فرستادیم.
و او با همه نیرویش اعراض کرد و گفت: جادوگرى است یا دیوانه‌اى.
او و لشکرهایش را فروگرفتیم و به دریا افکندیم. و او مستوجب ملامت بود.
و نیز عبرتى است در قوم عاد آنگاه که باد عقیم را بر آنها فرستادیم.
بر هیچ چیز نوزید مگر آنکه چون استخوانى پوسیده‌اش بر جاى نهاد.
و نیز عبرتى است در قوم ثمود آنگاه که به آنها گفته شد: تا زمانى چند برخوردار شوید.
آنان از فرمان پروردگارشان سرباز زدند و همچنان که مى‌نگریستند صاعقه فروگرفتشان.
ایستادن نتوانستند و یاراى انتقام نداشتند.
و از پیش قوم نوح را فروگرفتیم، که قومى نافرمان بودند.
و آسمان را به نیرو برافراشتیم و حقا که ما تواناییم.
و زمین را گستردیم، و چه نیکو گسترندگانیم.
و از هر چیز جفتى بیافریده‌ایم، باشد که عبرت گیرید.
پس به سوى خداوند بگریزید. من شما را از جانب او بیم‌دهنده‌اى آشکارم.
و با خداى یکتا خداى دیگرى را مپرستید. من شما را از جانب او بیم‌دهنده‌اى آشکارم.
بدین سان بر آنهایى که از این پیش بودند پیامبرى مبعوث نشد جز آنکه گفتند: جادوگرى است، یا دیوانه‌اى است.
آیا بدین کار یکدیگر را وصیت کرده بودند؟ نه، خود مردمى طاغى بودند.
پس، از آنها رویگردان شو. کس تو را ملامت نخواهد کرد.
اندرز بده که اندرز، مؤمنان را سودمند افتد.
جن و انس را جز براى پرستش خود نیافریده‌ام.
از آنها رزقى نمى‌خواهم و نمى‌خواهم که مرا اطعام کنند.
خداست روزى‌دهنده. و اوست صاحب نیرویى سخت استوار.
این ستمکاران را از عذاب بهره‌اى است همانند بهره‌اى که یارانشان داشتند. پس به شتاب چیزى از من نخواهند.
واى بر کافران، از آن روز که آنها را وعده داده‌اند.
قسم به کوه طور،
و قسم به کتاب نوشته شده،
در صفحه‌اى گشاده،
و قسم به بیت المعمور،
و قسم به این سقف برافراشته،
و قسم به دریاى مالامال،
که عذاب پروردگارت واقع شدنى است.
و آن را دفع‌کننده‌اى نیست.
روزى که آسمان سخت بچرخد،
و کوه‌ها به شتاب روان شوند،
پس در آن روز، واى بر تکذیب‌کنندگان.
آنان که سرگرم کارهاى باطل خویشند.
روزى که آنها را به قهر به جانب جهنم کشند.
این است آن آتشى که دروغش مى‌انگاشتید.
آیا این جادوست یا شما نمى‌بینید؟
به آتش درآیید. خواه بر آن صبر کنید یا صبر نکنید، تفاوتى نکند. شما را در برابر کارهایى که مى‌کرده‌اید، کیفر مى‌دهند.
پرهیزگاران در بهشتها و نعمتند.
از آنچه پروردگارشان به آنها داده است شادمانند، و خدا آنها را از عذاب جهنم نگه داشته است.
به پاداش کارهایى که کرده‌اید بخورید و بیاشامید. گوارایتان باد.
بر آن تختهاى کنار هم چیده، تکیه مى‌زنند. حوریان را همسرشان مى‌گردانیم.
کسانى که خود ایمان آوردند و فرزندانشان در ایمان، پیرویشان کردند. فرزندانشان را به آنها ملحق مى‌کنیم و از پاداش عملشان هیچ نمى‌کاهیم که هر کسى در گرو کار خویشتن است.
و پیوسته از هر گونه که بخواهند، میوه و گوشت، عطایشان مى‌کنیم.
در آنجا جام مى‌دهند و جام مى‌ستانند، که در آن نه سخن بیهوده باشد و نه ارتکاب گناه.
غلامانشان چون مروارید پنهان در صدف، به گردشان مى‌چرخند.
پرسش‌کنان روى به یکدیگر مى‌کنند؛
مى‌گویند: پیش از این در میان کسانمان، تنها ما از خدا مى‌ترسیدیم.
پس خدا بر ما منت نهاد و ما را از عذاب سموم نگه داشت.
ما پیش از این او را مى‌خواندیم، که او احسان‌کننده و مهربان است.
پندشان ده، که تو به برکت نعمت پروردگارت نه کاهن هستى و نه مجنون.
یا مى‌گویند: شاعرى است و ما براى وى منتظر حوادث روزگاریم.
بگو: شما منتظر بمانید که من نیز با شما انتظار مى‌کشم.
آیا آنان را رؤیاهایشان به این پندارها کشانده یا خود مردمى طاغى هستند.
یا مى‌گویند: قرآن را خود ساخته است. نه، آنها ایمان نمى‌آورند.
اگر راست مى‌گویند، سخنى مانند آن بیاورند.
آیا بى‌هیچ خالقى پدید آمده‌اند یا خود خالق خویشند؟
یا آسمانها و زمین را خلق کرده‌اند؟ نه، به یقین نرسیده‌اند.
یا خزاین پروردگارت نزد آنهاست؟ یا بر چیزى تسلط یافته‌اند،
یا نردبامى دارند که از آن بالا مى‌روند و گوش فرامى‌دهند؟ پس آن که گوش فراداده حجتى آشکار بیاورد.
یا خداوند را دختران است و شما را پسران؟
یا از آنها مزدى مى‌طلبى و پرداخت غرامت بر آنها دشوار است؟
یا علم غیب مى‌دانند و مى‌نویسند؟
یا مى‌خواهند حیلتى کنند؟ اما کافران خود به حیلت گرفتارند.
یا آنها را خدایى است جز خداى یکتا؟ منزه است خداى یکتا از هر چه شریکش مى‌سازند.
اگر بنگرند که قطعه‌اى از آسمان فرومى‌افتد، مى‌گویند: ابرى است متراکم.
پس آنها را واگذار تا روزى را که در آن به هلاکت مى‌رسند بنگرند؛
روزى که مکرشان هیچ به حالشان سود نکند و کس به یاریشان برنخیزد.
براى کسانى که ستم مى‌کنند، باز هم عذابى است جز این عذاب، ولى بیشترینشان نمى‌دانند.
در برابر فرمان پروردگارت شکیبا باش که تو تحت نظر مایى. و هنگامى که برخاستى، به ستایش پرردگارت تسبیح گوى.
و تسبیح گوى در پاره‌اى از شب و به هنگام ناپدید شدن ستارگان.
قسم به آن ستاره چون پنهان شد،
که یار شما نه گمراه شده و نه به راه کج رفته است.
و سخن از روى هوى نمى‌گوید.
نیست این سخن جز آنچه بدو وحى مى‌شود.
او را آن فرشته بس نیرومند تعلیم داده است:
صاحب نیرویى که استیلا یافت،
و او به کناره بلند آسمان بود.
سپس نزدیک شد و بسیار نزدیک شد،
تا به قدر دو کمان، یا نزدیک‌تر.
و خدا به بنده خود هر چه باید وحى کند وحى کرد.
دل آنچه را که دید دروغ نشمرد.
آیا در آنچه مى‌بیند با او جدال مى‌کنید؟
او را دیگر بار هم بدید،
نزد سدرةالمنتهى،
که آرامگاه بهشت نزد آن درخت است.
وقتى که سدره را چیزى در خود مى‌پوشید،
چشم خطا نکرد و از حد درنگذشت.
هر آینه پاره‌اى از آیات بزرگ پروردگارش را بدید.
آیا لات و عزا را دیده‌اید؟
و منات آن بت سومى دیگر را؟
آیا شما را پسر باشد و او را دختر؟
این تقسیمى است خلاف عدالت.
اینها چیزى نیستند جز نامهایى که خود و پدرانتان به آنها داده‌اید. و خداوند هیچ دلیلى بر آنها نفرستاده است. تنها از پى گمان و هواى نفس خویش مى‌روند و حال آنکه از جانب خدا راهنماییشان کرده‌اند.
آیا هر چه آدمى آرزو کند برایش حاصل است؟
هم آخرت و هم دنیا از آن خداست.
و چه بسیار فرشتگان در آسمانند که شفاعتشان هیچ سود ندهد، مگر از آن پس که خدا براى هر که خواهد رخصت دهد و خشنود باشد.
آنان که به آخرت ایمان ندارند فرشتگان را به نامهاى زنان مى‌نامند.
اینان را بدانچه مى‌گویند هیچ دانشى نیست. تنها از پندار خود پیروى مى‌کنند و پندار براى شناخت حقیقت کافى نیست.
پس تو نیز از کسى که از سخن ما رویگردان مى‌شود و جز زندگى دنیوى را نمى‌جوید اعراض کن.
منتهاى دانششان همین است. پروردگار تو به آن که از طریق او گمراه مى‌شود یا به راه هدایت مى‌افتد داناتر است.
از آن خداست هر چه در آسمانها و هر چه در زمین است تا بدکاران را در برابر اعمالشان کیفر دهد و نیکوکاران را به کردار نیکشان پاداش.
کسانى که از گناهان بزرگ و زشتیها اجتناب مى‌کنند -جز آنکه گناهى کوچک از آنها سرزند- بدانند که آمرزش پروردگار تو وسیع است و او به شما، آنگاه که از زمین بیافریدتان و آنگاه که در شکم مادرتان پنهان بودید، آگاه‌تر است. خویشتن را بى‌گناه مدانید. اوست که پرهیزگار را بهتر مى‌شناسد.
آیا آن را که از تو رویگردان شد دیدى؟
اندک مى‌بخشید و در انفاق بخل مى‌ورزید.
آیا علم غیب دارد و مى‌بیند؟
یا از آنچه در صحیفه‌هاى موسى آمده بى‌خبر مانده است؟
یا از ابراهیم، که حق رسالت را ادا کرد؟
که هیچ کس بار گناه دیگرى را برندارد؟
و اینکه: براى مردم پاداشى جز آنچه خود کرده‌اند نیست؟
و زودا که کوشش او در نظر آید.
سپس به او پاداشى تمام دهند.
و پایان راه همه، پروردگار توست.
و اوست که مى‌خنداند و مى‌گریاند.
و اوست که مى‌میراند و زنده مى‌کند.
و اوست که جفتهاى نر و ماده را آفریده است،
از نطفه، آنگاه که در رحم ریخته مى‌شود.
و بر خداوند است که آن را بار دیگر زنده کند.
و اوست که بى‌نیاز کند و روزى دهد.
و اوست پرردگار ستاره شعرى.
و اوست که عاد، آن قوم پیشین را هلاک کرد،
و از ثمود هیچ باقى نگذاشت.
و پیش از آنها قوم نوح را، که ستمکارتر و سرکش‌تر بودند،
و نیز مؤتفکه را نابود کرد.
و فروپوشید آن قوم را، هر چه باید فروپوشد.
پس به کدام یک از نعمتهاى پروردگارت شک مى‌کنى؟
این بیم‌دهنده‌اى است همانند بیم‌دهندگان پیشین.
قیامت فرا رسید.
کس جز خداوند آشکارش نکند.
آیا از این سخن در شگفت افتاده‌اید؟
و مى‌خندید و نمى‌گریید؟
و شما غافل شده‌اید.
پس خدا را سجده کنید و او را بپرستید.
قیامت نزدیک شد و ماه دو پاره گردید.
و اگر معجزه‌اى ببینند، روى بگردانند و گویند: جادویى بزرگ است.
و تکذیب مى‌کنند و از پى هواهاى خویش مى‌روند. و هر کارى را هدفى است.
و برایشان خبرهایى آمده است که از گناهشان بازمى‌دارد.
حکمتى است تمام. ولى بیم‌دهندگان سودشان ندهند.
پس در آن روز که آن دعوت‌کننده، آنان را به چیزى ناخوش فرامى‌خواند، از ایشان رویگردان شو.
نشان ذلت در چشمانشان آشکار است. چون ملخهاى پراکنده از قبرها بیرون مى‌آیند.
سرها را بالا گرفته به سوى آن دعوت‌کننده مى‌شتابند. کافران مى‌گویند: این روز دشوارى است.
پیش از اینها قوم نوح تکذیب کرده بودند. بنده ما را تکذیب کردند و گفتند: دیوانه است. و به دشنامش راندند.
و پروردگارش را خواند: من مغلوب شده‌ام، انتقام بکش.
و ما نیز درهاى آسمان را به روى آبى که به شدت مى‌ریخت گشودیم.
و از زمین چشمه‌ها شکافتیم تا آب به آن مقدار که مقدر شده بود گرد آمد.
و او را بر آن کشتى که تخته‌ها و میخها داشت سوار کردیم.
زیر نظر ما روان شد. این بود جزاى کسانى که کفر ورزیدند.
و هر آینه آن کشتى را نشانه‌اى ساختیم. آیا هیچ پندگیرنده‌اى هست؟
پس عذاب و بیم‌دادنهاى من چگونه بود؟
و این قرآن را آسان ادا کردیم تا از آن پند گیرند. آیا پندگیرنده‌اى هست؟
قوم عاد تکذیب کردند. پس عذاب و بیم‌دادنهاى من چگونه بود؟
ما بر آنها در روزى نحس و طولانى بادى سخت فرستادیم،
که مردمان را از زمین، همانند ریشه‌هاى از جاى‌کنده نخل، برمى‌کند.
عذاب و بیم‌دادنهاى من چگونه بود؟
و این قرآن را آسان ادا کردیم تا از آن پند گیرند. آیا پندگیرنده‌اى هست؟
قوم ثمود بیم‌دهندگان را تکذیب کردند.
گفتند: اگر از انسانى همانند خود پیروى کنیم گمراه و دیوانه باشیم؛
آیا از میان همه ما کلام خدا به او القا شده است؟ نه، او دروغگویى خودخواه است.
فردا خواهند دانست که دروغگوى خودخواه کیست.
ما آن ماده‌شتر را براى آزمایششان مى‌فرستیم. پس مراقبشان باش و صبر کن.
و به آنها بگوى که آب میانشان تقسیم شده. نوبت هر که باشد او به سر آب مى‌رود.
یارشان را ندا دادند و او شمشیر برگرفت و آن را پى کرد.
عذاب و بیم‌دادنهاى من چگونه بود؟
ما بر آنها یک آواز سهمناک فرستادیم. پس همانند آن علفهاى خشک آغل گوسفند شدند.
و این قرآن را آسان ادا کردیم تا از آن پند گیرند. آیا پندگیرنده‌اى هست؟
قوم لوط بیم‌دهندگان را تکذیب کردند.
ما بر آنها بادى ریگ‌بار فرستادیم، مگر بر خاندان لوط که آنها را سحرگاه رهانیدیم.
نعمتى بود از جانب ما و آنان را که سپاس گویند چنین پاداش دهیم.
از انتقام سخت ما ترسانیدشان ولى با بیم‌دهندگان به جدال برخاستند.
از مهمان او کارى زشت خواستند. ما نیز چشمانشان را کور گردانیدیم. پس بچشید عذاب و بیم‌دادنهاى مرا.
هر آینه بامدادان عذابى پایدار به سر وقتشان آمد.
پس عذاب من و بیم‌دادنهاى مرا بچشید.
و این قرآن را آسان ادا کردیم تا از آن پند گیرند. آیا پندگیرنده‌اى هست؟
بیم‌دهندگان نزد خاندان فرعون آمدند.
همه آیات ما را تکذیب کردند. ما نیز آنها را فرو گرفتیم چون فروگرفتن پیروزمندى مقتدر.
آیا کافران شما از ایشان نیرومندترند یا در کتابها آمده است که در امان هستید؟
یا مى‌گویند که ما همگى به انتقام برمى‌خیزیم؟
زودا که آن جمع منهزم شود و پشت کرده بازگردند.
بلکه وعده‌گاه آنها قیامت است و قیامت بلاخیزتر و تلختر است.
مجرمان در گمراهى و جنونند.
روزى که آنها را، به صورت، در جهنم کشند که: بچشید عذاب سقر را.
ما هر چیز را به اندازه آفریده‌ایم.
فرمان ما تنها یک فرمان است، آن هم چشم بر هم زدنى است.
کسانى را که همانند شما بودند، هلاک کردیم. آیا پندگیرنده‌اى هست؟
هر کارى که کرده‌اند در دفترهاست.
هر کار بزرگ و کوچکى مکتوب است.
پرهیزگاران در باغها و کنار جویبارانند.
در جایگاهى پسندیده، نزد فرمانروایى توانا.
خداى رحمان،
قرآن را تعلیم داد.
انسان را بیافرید.
به او گفتن آموخت.
آفتاب و ماه به حسابى مقرر در حرکتند.
و گیاه و درخت سجده‌اش مى‌کنند.
آسمان را برافراخت و ترازو را برنهاد.
تا در ترازو تجاوز مکنید.
وزن‌کردن را به عدالت رعایت کنید و کم‌فروشى مکنید.
زمین را براى مردم قرار داد.
در آن میوه‌هاست و نخلها، با خوشه‌هایى که در غلافند.
و دانه‌هایى که همراه با کاهند و نیز گیاهان خوشبو.
پس کدام یک از نعمتهاى پروردگارتان را انکار مى‌کنید؟
آدمى را از گل خشک‌شده‌اى چون سفال بیافرید.
و جن را از شعله‌اى بى‌دود.
پس کدام یک از نعمتهاى پروردگارتان را انکار مى‌کنید؟
پروردگار دو مشرق و پروردگار دو مغرب.
پس کدام یک از نعمتهاى پروردگارتان را انکار مى‌کنید؟
دو دریا را پیش راند تا به هم رسیدند،
میانشان حجابى است تا به هم در نشوند.
پس کدام یک از نعمتهاى پروردگارتان را انکار مى‌کنید؟
از آن دو، مروارید و مرجان بیرون مى‌آید.
پس کدام یک از نعمتهاى پروردگارتان را انکار مى‌کنید؟
و او راست کشتیهایى همانند کوه که در دریا مى‌روند.
پس کدام یک از نعمتهاى پروردگارتان را انکار مى‌کنید؟
هر چه بر روى زمین است دستخوش فناست،
و ذات پروردگار صاحب جلالت و اکرام توست که باقى مى‌ماند.
پس کدام یک از نعمتهاى پروردگارتان را انکار مى‌کنید؟
هر کس که در آسمانها و زمین است سائل درگاه اوست، و او هر روز در کارى است.
پس کدام یک از نعمتهاى پروردگارتان را انکار مى‌کنید؟
اى جنیان و آدمیان، به حساب شما خواهیم رسید.
پس کدام یک از نعمتهاى پروردگارتان را انکار مى‌کنید؟
اى گروه جنیان و آدمیان، اگر مى‌توانید که از کناره‌هاى آسمانها و زمین بیرون روید، بیرون روید. ولى بیرون نتوانید رفت مگر با داشتن قدرتى.
پس کدام یک از نعمتهاى پروردگارتان را انکار مى‌کنید؟
بر شما شعله‌اى بى‌دود فرستاده شود، یا دودى بى‌شعله، پس با او مقابله نتوانید کرد.
پس کدام یک از نعمتهاى پروردگارتان را انکار مى‌کنید؟
آنگاه که آسمان شکافته شود، رنگى سرخ چون رنگ چرم خواهد داشت.
پس کدام یک از نعمتهاى پروردگارتان را انکار مى‌کنید؟
پس در آن روز از گناه هیچ جنى و آدمیى نپرسند.
پس کدام یک از نعمتهاى پروردگارتان را انکار مى‌کنید؟
کافران را به نشان صورتشان مى‌شناسند و از موى جلو سر و پاهایشان مى‌گیرند.
پس کدام یک از نعمتهاى پروردگارتان را انکار مى‌کنید؟
این همان جهنمى است که مجرمان دروغش مى‌پنداشتند.
و اکنون در میان آن و آب جوشان مى‌گردند.
پس کدام یک از نعمتهاى پروردگارتان را انکار مى‌کنید؟
هر کس را که از ایستادن به پیشگاه پروردگارش ترسیده باشد دو بهشت است.
پس کدام یک از نعمتهاى پروردگارتان را انکار مى‌کنید؟
آن دو پر از درختانند.
پس کدام یک از نعمتهاى پروردگارتان را انکار مى‌کنید؟
در آن دو، دو چشمه جارى است.
پس کدام یک از نعمتهاى پروردگارتان را انکار مى‌کنید؟
در آنجا از هر گونه میوه‌اى دو قسم هست.
پس کدام یک از نعمتهاى پروردگارتان را انکار مى‌کنید؟
بر بسترهایى که آسترشان از استبرق است تکیه زده‌اند و میوه‌هاى آن دو بهشت در دسترسشان باشد.
پس کدام یک از نعمتهاى پروردگارتان را انکار مى‌کنید؟
در آنجاست زنانى که جز به شوهر خویش ننگرند، و پیش از بهشتیان هیچ آدمى و جنى به آنها دست نزده است.
پس کدام یک از نعمتهاى پروردگارتان را انکار مى‌کنید؟
همانند یاقوت و مرجان.
پس کدام یک از نعمتهاى پروردگارتان را انکار مى‌کنید؟
آیا پاداش نیکى جز نیکى است؟
پس کدام یک از نعمتهاى پروردگارتان را انکار مى‌کنید؟
و جز آنها دو بهشت دیگر است.
پس کدام یک از نعمتهاى پروردگارتان را انکار مى‌کنید؟
از شدت سبزى متمایل به سیاهى.
پس کدام یک از نعمتهاى پروردگارتان را انکار مى‌کنید؟
در آن دو، دو چشمه همواره جوشنده هست.
پس کدام یک از نعمتهاى پروردگارتان را انکار مى‌کنید؟
در آن دو، میوه هست و نخل هست و انار هست.
پس کدام یک از نعمتهاى پروردگارتان را انکار مى‌کنید؟
در آنجا زنانى است نیک‌سیرت و زیباروى.
پس کدام یک از نعمتهاى پروردگارتان را انکار مى‌کنید؟
حورانى مستور در خیمه‌ها.
پس کدام یک از نعمتهاى پروردگارتان را انکار مى‌کنید؟
پیش از بهشتیان هیچ آدمى و جنى به آنها دست نزده است.
پس کدام یک از نعمتهاى پروردگارتان را انکار مى‌کنید؟
بر بالشهاى سبز و فرشهاى نیکو تکیه مى‌زنند.
پس کدام یک از نعمتهاى پروردگارتان را انکار مى‌کنید؟
بزرگ است نام پروردگار تو آن صاحب جلالت و اکرام.
چون قیامت واقع شود،
که در واقع‌شدنش هیچ دروغ نیست،
گروهى را خوارکننده است و گروهى را برافرازنده.
آنگاه که زمین به سختى بلرزد،
و کوه‌ها به تمامى متلاشى شوند،
و چون غبارى پراکنده گردند،
شما سه گروه باشید:
یکى اهل سعادت. اهل سعادت چه حال دارند؟
دیگر، اهل شقاوت. اهل شقاوت چه حال دارند؟
سه دیگر، آنها که سبقت جسته بودند و اینک پیش افتاده‌اند.
اینان مقربانند،
در بهشتهاى پرنعمت.
گروهى از پیشینیان،
و اندکى از آنها که از پى آمده‌اند،
بر تختهایى مرصع،
روبروى هم بر آنها تکیه زده‌اند.
پسرانى همواره جوان گردشان مى‌چرخند،
با قدحها و ابریقها و جامهایى از شرابى که در جویها جارى است.
از نوشیدنش نه سردرد گیرند و نه بیهوش شوند.
و میوه‌هایى که خود برمى‌گزینند.
و گوشت پرنده هر چه بخواهند.
و حوران درشت چشم،
همانند مرواریدهایى در صدف.
همه به پاداش کارهایى که مى‌کرده‌اند.
در آنجا نه سخن لغو شنوند و نه گناه‌آلود.
جز یک سخن: سلام، سلام.
اما اصحاب سعادت، اصحاب سعادت چه حال دارند؟
در زیر درخت سدر بى‌خار،
و درخت موزى که میوه‌اش بر یکدیگر چیده‌شده،
و سایه‌اى دایم،
و آبى همواره جارى،
و میوه‌اى بسیار،
که نه منقطع مى‌گردد و نه کس را از آن باز دارند.
و زنانى ارجمند.
آن زنان را ما بیافریدیم، آفریدنى.
و دوشیزگان ساختیم.
معشوق همسران خویشند،
براى اصحاب سعادت.
گروهى از پیشینیان،
و گروهى که از پى آمده‌اند.
اما اصحاب شقاوت، اصحاب شقاوت چه حال دارند؟
در باد سموم و آب جوشانند.
در سایه‌اى از دود سیاه،
نه سرد و نه خوش،
اینان پیش از این در ناز و نعمت بودند.
و بر گناهان بزرگ اصرار مى‌ورزیدند.
و مى‌گفتند: آیا زمانى که ما مردیم و خاک و استخوان شدیم باز هم ما را زنده مى‌کنند،
یا نیاکان ما را؟
بگو: همه را، آنان که از پیش بوده‌اند و آنها که از پى‌شان آمده بودند،
همه در وعده‌گاه آن روز معین خواهند بود.
آنگاه شما اى گمراهان تکذیب‌کننده،
از درختان زقوم خواهید خورد.
و شکمهاى خود را از آن پر خواهید کرد.
و بر سر آن آب جوشان خواهید نوشید.
چنان مى‌نوشید که شتر تشنه آب مى‌نوشد.
این است غذایشان در روز جزا.
ما شما را آفریده‌ایم؛ پس چرا تصدیق نمى‌کنید؟
آیا آن منى را که برون مى‌ریزید دیده‌اید؟
آیا شما او را مى‌آفرینید یا ما آفریننده‌ایم؟
ما مرگ را بر شما مقدر ساختیم و ناتوان از آن نیستیم که‌
به جاى شما قومى همانند شما بیاوریم و شما را به صورتى که از آن بى‌خبرید از نو بیافرینیم.
شما از آفرینش نخست آگاهید؛ چرا به یادش نیاورید؟
آیا چیزى را که مى‌کارید دیده‌اید؟
آیا شما مى‌رویانیدش یا ما رویاننده‌ایم؟
اگر مى‌خواستیم خاشاکش مى‌ساختیم تا در شگفت بمانید.
گویند: ما ثروت بر باد دادگانیم؛
ما بى‌نصیب ماندگانیم.
آیا آبى را که مى‌نوشید دیده‌اید؟
آیا شما آن را از ابر فرو مى‌فرستید یا ما فرو فرستنده‌ایم؟
اگر مى‌خواستیم آن را تلخ مى‌گردانیدیم. پس چرا سپاس نمى‌گویید؟
آیا آن آتشى را که مى‌افروزید دیده‌اید؟
آیا درختش را شما آفریده‌اید یا ما آفریننده‌ایم؟
ما آن را هشدارى و براى مسافران رهنورد، متاعى ساختیم.
به نام پروردگار بزرگ خود تسبیح گوى.
پس سوگند به غروبگاه ستارگان.
و این سوگندى است -اگر بدانید- بزرگ.
هر آینه، این قرآنى است گرامى‌قدر،
در کتابى مکنون.
که جز پاکان دست بر آن نزنند.
نازل شده از جانب پروردگار جهانیان است.
آیا این سخن را دروغ مى‌انگارید؟
و نصیب خود را در دروغ انگاشتن آن قرار مى‌دهید؟
پس چرا آنگاه که جان به گلوگاه رسد،
و شما در این هنگام مى‌نگرید، تکذیب نمى‌کنید؟
ما از شما به او نزدیک‌تریم ولى شما نمى‌بینید.
اگر قیامت را باور ندارید،
اگر راست مى‌گویید، بازش گردانید.
اما اگر از مقربان باشد،
براى اوست آسایش و روزى و بهشت پرنعمت.
و اما اگر از اصحاب سعادت باشد:
پس تو را از اصحاب سعادت سلام است.
و اما اگر از تکذیب‌کنندگان گمراه باشد،
به آب جوشان مهمانش کنند،
و به دوزخش درآورند.
این سخن سخنى راست و یقین است.
پس به نام پروردگار بزرگت تسبیح گوى.
خداوند را تسبیح مى‌گویند، هر چه در آسمانها و زمین است، و او پیروزمند و حکیم است.
فرمانروایى آسمانها و زمین از آن اوست. زنده مى‌کند و مى‌میراند و بر هر چیز تواناست.
اوست اول و آخر و ظاهر و باطن، و او به هر چیزى داناست.
اوست که آسمانها و زمین را در شش روز آفرید. سپس به عرش پرداخت. هر چه را در زمین فرو رود و هر چه را از زمین بیرون آید و هر چه را از آسمان فرو آید و هر چه را در آسمان بالا رود، مى‌داند. و هر جا که باشید همراه شماست و به هر کارى که مى‌کنید بیناست.
فرمانروایى آسمانها و زمین از آن اوست، و همه کارها به خدا بازمى‌گردد.
از شب مى‌کاهد و به روز مى‌افزاید و از روز مى‌کاهد و به شب مى‌افزاید. و به هر چه در دلها مى‌گذرد آگاه است.
به خدا و پیامبرش ایمان بیاورید و از آن مال که به وراثت به شما رسانده است انفاق کنید. از میان شما هر که را ایمان آورده و انفاق کرده، مزدى فراوانش دهند.
چیست شما را که به خدا ایمان نمى‌آورید و حال آنکه پیامبر شما را دعوت مى‌کند که به پروردگارتان ایمان بیاورید، و اگر باور دارید از شما پیمان گرفته است؟
اوست آن خدایى که بر بنده خود آیات روشن را نازل مى‌کند تا شما را از تاریکى به روشنایى آورد. زیرا خدا به شما مشفق و مهربان است.
و چرا در راه خدا انفاق نمى‌کنید و حال آنکه از آن خداست میراث آسمانها و زمین؟ از میان شما آنان که پیش از فتح انفاق کرده و به جنگ رفته با آنان که بعد از فتح انفاق کرده‌اند و به جنگ رفته‌اند برابر نیستند. درجت آنان فراتر است. و خدا به همه وعده نیک مى‌دهد. و به هر کارى که مى‌کنید آگاه است.
کیست که خدا را قرض‌الحسنه دهد تا براى او دو چندانش کند، و او را پاداشى نیکو باشد.
روزى که مردان مؤمن و زنان مؤمن را ببینى که نورشان پیشاپیش و در سمت راستشان مى‌رود. در آن روز بشارتتان به بهشتهایى است که در آن نهرها روان است و در آن جاوید خواهید ماند، و این کامیابى بزرگى است.
روزى که مردان منافق و زنان منافق به کسانى که ایمان آورده‌اند مى‌گویند: درنگى کنید تا از نورتان فروغى گیریم. گویند: به دنیا بازگردید و از آنجا نور بطلبید. میانشان دیوارى برآورند که بر آن دیوار درى باشد؛ درون آن رحمت باشد و بیرون آن عذاب.
و آنها را ندا دهند که آیا ما با شما همراه نبودیم؟ مى‌گویند: بلى، اما شما خویشتن را در بلا افکندید و به انتظار نشستید و در شک بودید و آرزوها شما را بفریفت تا آنگاه که فرمان خدا دررسید و شیطان به خدا مغرورتان کرد.
و امروز نه از شما فدیه‌اى پذیرند و نه از کافران. جایگاهتان آتش است. آتش سزاوار شماست. و بد سرانجامى است.
آیا مؤمنان را وقت آن نرسیده است که دلهایشان در برابر یاد خدا و آن سخن حق که نازل شده است، خاشع شود؟ همانند آن مردمى نباشند که پیش از این کتابشان دادیم و چون مدتى برآمد دلهایشان سخت شد و بسیارى نافرمان شدند.
بدانید که خدا زمین را پس از مردنش زنده مى‌کند. ما آیات را برایتان به روشنى بیان کردیم، باشد که به عقل دریابید.
خدا به مردان صدقه‌دهنده و زنان صدقه‌دهنده‌اى که به خدا قرض‌الحسنه مى‌دهند، دو چندان پاداش مى‌دهد؛ و نیز آنها را اجرى نیکوست.
کسانى که به خدا و پیامبرانش ایمان آورده‌اند، راستگویان و راستکارانند. و شهیدان در نزد پروردگارشان هستند. صاحب پاداش و نور خویشند. و آنها که کافرند و آیات ما را تکذیب مى‌کنند، در جهنمند.
بدانید که زندگى اینجهانى بازیچه است و بیهودگى و آرایش و فخرفروشى و افزون‌جویى در اموال و اولاد. همانند بارانى به وقت است که روییدنیهایش کافران را به شگفت افکند. سپس پژمرده مى‌شود و بینى که زرد گشته است و خاشاک شده است. و در آخرت نصیب گروهى عذاب سخت است و نصیب گروهى آمرزش خدا و خشنودى او. و زندگى دنیا جز متاعى فریبنده نیست.
براى رسیدن به آمرزش پروردگارتان و بهشتى که پهناى آن همسان پهناى آسمانها و زمین است، بر یکدیگر پیشى گیرید. این بهشت براى کسانى که به خدا و پیامبرانش ایمان آورده‌اند، مهیا شده است. این بخشایشى است از جانب خدا که به هر که مى‌خواهد ارزانیش مى‌دارد، که خدا صاحب بخشایشى بزرگ است.
هیچ مصیبتى به مال یا به جانتان نرسد مگر پیش از آنکه بیافرینیمش، در کتابى نوشته شده است. و این بر خدا آسان است؛
تا بر آنچه از دستتان مى‌رود اندوهگین نباشید و بدانچه به دستتان مى‌آید شادمانى نکنید. و خدا هیچ متکبر خودستاینده‌اى را دوست ندارد:
آنان که بخل مى‌ورزند و مردم را به بخل وامى‌دارند. و هر که رویگردان مى‌شود، بداند که خدا بى‌نیاز و ستودنى است.
ما پیامبرانمان را با دلیلهاى روشن فرستادیم و با آنها کتاب و ترازو را نیز نازل کردیم تا مردم به عدالت عمل کنند. و آهن را که در آن نیرویى سخت و منافعى براى مردم است فروفرستادیم، تا خدا بداند چه کسى به نادیده، او و پیامبرانش را یارى مى‌کند. زیرا خدا توانا و پیروزمند است.
ما نوح و ابراهیم را به رسالت فرستادیم و در میان فرزندانشان نبوت و کتاب نهادیم. بعضیشان هدایت‌یافتگان بودند ولى بیشترینشان نافرمانان.
سپس پیامبرانمان را پس از ایشان فرستادیم. و عیسى بن مریم را از پى آنها روانه کردیم و به او انجیل را دادیم، و در دل پیروانش رأفت و رحمت نهادیم. و رهبانیتى که به بدعت آورده‌اند ما بر آنها مقرر نکرده‌ایم، اما در آن خشنودى خدا مى‌جستند، ولى حق آن را بسزا نگزاردند. ما از آن میان به کسانى که ایمان آورده بودند، پاداش دادیم ولى بیشترینشان نافرمان بودند.
اى کسانى که ایمان آورده‌اید، از خدا بترسید و به پیامبرش ایمان بیاورید تا شما را از رحمت خویش دو بار مزد بدهد. و شما را نورى عطا کند که در روشنایى آن راه بجویید و بیامرزدتان که خدا آمرزنده مهربان است.
تا اهل کتاب بدانند که به بخشایش خداوند هیچ دسترس ندارند و این بخشایش به دست اوست که به هر که خواهد ارزانى مى‌دارد، و خدا را بخشایشى عظیم است.
خدا سخن زنى را که در باره شوهرش با تو به مجادله آمده است و به خدا شکوه مى‌کند، شنید. و خدا گفت و گوى شما را مى‌شنود، زیرا شنوا و بیناست.
از میان شما کسانى که زنانشان را ظهار مى‌کنند بدانند که زنانشان مادرانشان نشوند؛ مادرانشان فقط زنانى هستند که آنها را زاییده‌اند، و سخنى ناپسند و دروغ است که مى‌گویند. و خدا از گناهان درگذرنده است و آمرزنده است.
آنهایى که زنانشان را ظهار مى‌کنند، آنگاه از آنچه گفته‌اند پشیمان مى‌شوند، پیش از آنکه با یکدیگر تماس یابند، باید بنده‌اى آزاد کنند. این پندى است که به شما مى‌دهند و خدا به کارهایى که مى‌کنید آگاه است.
اما کسانى که بنده‌اى نیابند، پیش از آنکه با یکدیگر تماس یابند، باید دو ماه پى در پى روزه بدارند. و آن که نتواند، شصت مسکین را طعام دهد. و این بدان سبب است که به خدا و پیامبرش ایمان بیاورید. اینها حدود خداست. و براى کافران عذابى است دردآور.
کسانى که با خدا و پیامبرش مخالفت مى‌ورزند ذلیل و خوار مى‌شوند، همچنان که پیشینیانشان خوار شده‌اند. ما آیاتى روشن نازل کردیم و کافران را عذابى است خوارکننده.
روزى که خدا همگان را زنده مى‌کند، آنان را از کارى که کرده‌اند آگاه مى‌سازد. خدا اعمال آنها را شماره کرده است، هر چند خود از یاد برده‌اند، و خدا ناظر بر هر چیزى است.
آیا ندانسته‌اى که خدا هر چه را در آسمانها و زمین است مى‌داند؟ هیچ سه کس با هم نجوا نکنند مگر آنکه خداوند چهارمین آنهاست و هیچ پنج کس نباشند مگر آنکه خداوند ششمین آنهاست. و نه کمتر از این -هر جا که باشند- و نه بیشتر از این، مگر آنکه خدا با آنهاست. سپس همه را در روز قیامت به کارهایى که کرده‌اند، آگاه مى‌کند. زیرا خدا بر همه چیز آگاه است.
آیا آنها را که از نجوا منع شده بودند ندیدى که کارى را که از آن منع شده بودند از سر گرفتند و باز هم براى گناه و دشمنى و نافرمانى از پیامبر با هم نجوا مى‌کنند؟ و چون نزد تو مى‌آیند، به گونه‌اى تو را سلام مى‌گویند که خدا تو را بدان گونه سلام نگفته است، و در دل مى‌گویند: چرا خدا ما را بدانچه مى‌گوییم عذاب نمى‌کند؟ جهنم برایشان کافى است. بدان داخل مى‌شوند، و این بد سرانجامى است.
اى کسانى که ایمان آورده‌اید، اگر با یکدیگر نجوا مى‌کنید، در باب گناه و دشمنى و نافرمانى از پیامبر نجوا مکنید، بلکه در باب نیکى و پرهیزگارى نجوا کنید. از آن خدایى که همگان نزد او گرد مى‌آیید بترسید.
هر آینه نجواکردن کار شیطان است که مى‌خواهد مؤمنان را محزون کند و حال آنکه هیچ زیانى، جز به فرمان خداوند، به آنها نمى‌رساند. و مؤمنان باید که بر خدا توکل کنند.
اى کسانى که ایمان آورده‌اید، چون شما را گویند در مجالس جاى باز کنید، جاى باز کنید تا خدا در کار شما گشایش دهد. و چون گویند که برخیزید، برخیزید. خدا آنهایى را که ایمان آورده‌اند و کسانى را که دانش یافته‌اند به درجاتى برافرازد، و خدا به کارهایى که مى‌کنید آگاه است.
اى کسانى که ایمان آورده‌اید، چون خواهید که با پیامبر نجوا کنید، پیش از نجواکردنتان صدقه بدهید. این براى شما بهتر و پاکیزه‌تر است. و اگر براى صدقه چیزى نیافتید، خدا آمرزنده و مهربان است.
آیا ترسیدید پیش از نجوا کردن صدقه‌ها بدهید؟ حال که صدقه نداده‌اید و خدا هم توبه شما را پذیرفته است، پس نماز بگزارید و زکات بدهید و از خدا و پیامبرش اطاعت کنید، که خدا به کارهایى که مى‌کنید آگاه است.
آیا ندیده‌اى آن کسان را که با مردمى که خدا بر آنها خشم گرفته بود، دوستى ورزیدند؟ اینان نه از شمایند و نه از ایشان. و خود مى‌دانند که بر دروغ سوگند مى‌خوردند.
خدا بر ایشان عذابى سخت آماده کرده است. زیرا کارهایى که مى‌کنند ناپسند است.
از سوگندهایشان سپرى ساخته‌اند. و از راه خدا رویگردان شده‌اند. پس براى آنهاست عذابى خوارکننده.
اموال و اولادشان برایشان در برابر خشم خدا سود نکند. اهل جهنمند و در آن جاودان.
روزى که خدا همه آنها را زنده مى‌کند، همچنان که براى شما قسم مى‌خوردند براى او هم قسم خواهند خورد. و مى‌پندارند که سودى خواهند برد. آگاه باشید که دروغگویانند.
شیطان بر آنها چیره شده است و نام خدا را از یادشان برده است. ایشان حزب شیطانند. آگاه باش که حزب شیطان زیان‌کنندگانند.
کسانى که با خدا و پیامبرش مخالفت مى‌ورزند در زمره ذلیل‌شدگانند.
خدا مقرر داشته که: البته من و پیامبرانم پیروز مى‌شویم. زیرا خدا توانا و پیروزمند است.
نمى‌یابى مردمى را که به خدا و روز قیامت ایمان آورده باشند، ولى با کسانى که با خدا و پیامبرش مخالفت مى‌ورزند دوستى کنند، هر چند آن مخالفان، پدران یا فرزندان یا برادران و یا قبیله آنها باشند. خدا بر دلشان رقم ایمان زده و به روحى از خود یاریشان کرده است و آنها را به بهشتهایى که در آن نهرها جارى است درآورد. در آنجا جاودانه باشند. خدا از آنها خشنود است و آنان نیز از خدا خشنودند. اینان حزب خدایند، آگاه باش که حزب خدا رستگارانند.
خداوند را تسبیح گویند هر چه در آسمانها و هر چه در زمین است. و اوست پیروزمند و حکیم.
اوست آن خدایى که نخستین بار کسانى از اهل کتاب را که کافر بودند، از خانه‌هایشان بیرون راند و شما نمى‌پنداشتید که بیرون روند. آنها نیز مى‌پنداشتند حصارهاشان را توان آن هست که در برابر خدا نگهدارشان باشد. خدا از سویى که گمانش را نمى‌کردند بر آنها تاخت آورد و در دلشان وحشت افکند، چنان که خانه‌هاى خود را به دست خود و به دست مؤمنان خراب مى‌کردند. پس اى اهل بصیرت، عبرت بگیرید.
اگر نه آن بود که خدا ترک دیار را بر آنها مقرر کرده بود، در دنیا به عذاب گرفتارشان مى‌کرد و در آخرتشان عذاب آتش است.
و این به کیفر آن بود که با خدا و پیامبرش مخالفت ورزیدند؛ و هر که با خدا مخالفت مى‌ورزد بداند که خدا به سختى عقوبت مى‌کند.
هر درخت خرمایى را که بریدید، یا آن را بر ریشه‌اش باقى گذاردید، به فرمان خدا بود تا نافرمانان خوار گردند.
و آنچه خدا از داراییشان به پیامبر خود غنیمت داد، آن نبود که شما با اسب یا شترى بر آن تاخته بودید؛ بلکه خدا پیامبرانش را بر هر که بخواهد مسلط مى‌سازد، و خدا بر هر چیزى قادر است.
آن غنیمتى که خدا از مردم قریه‌ها نصیب پیامبرش کرده است از آن خداست و پیامبر و خویشاوندان و یتیمان و مسکینان و مسافران در راه مانده، تا میان توانگرانتان دست به دست نشود. هر چه پیامبر به شما داد بستانید، و از هر چه شما را منع کرد اجتناب کنید. و از خدا بترسید که خدا سخت عقوبت است.
نیز غنایم از آن مهاجران فقیرى است که از سرزمینشان رانده شده‌اند و آنها در طلب فضل و خشنودى خدایند و خدا و پیامبرش را یارى مى‌کنند، اینان راستگویانند.
و کسانى که پیش از آمدن مهاجران در دیار خود بوده‌اند و ایمان آورده‌اند، آنهایى را که به سویشان مهاجرت کرده‌اند دوست مى‌دارند. و از آنچه مهاجران را داده مى‌شود در دل احساس حسد نمى‌کنند، و دیگران را بر خویش ترجیح مى‌دهند هر چند خود نیازمند باشند. و آنان که از بخل خویش در امان مانده باشند رستگارانند.
کسانى که از پس ایشان آمده‌اند، مى‌گویند: اى پروردگار ما، ما و برادران ما را که پیش از ما ایمان آورده‌اند بیامرز و کینه کسانى را که ایمان آورده‌اند، در دل ما جاى مده. اى پروردگار ما، تو مشفق و مهربان هستى.
آیا منافقان را ندیده‌اى که به یاران خود از اهل کتاب که کافر بودند مى‌گفتند: اگر شما را اخراج کنند، ما نیز با شما بیرون مى‌آییم و به زیان شما از هیچ کس اطاعت نخواهیم کرد و اگر با شما جنگیدند یاریتان مى‌کنیم؟ و حال آنکه خدا مى‌داند که دروغ مى‌گویند.
اگر آنها را اخراج کنند، با آنها بیرون نشوند. و اگر به جنگشان بیایند یاریشان نمى‌کنند، و اگر هم به یاریشان برخیزند به دشمن پشت مى‌کنند. پس روى یارى نبینند.
وحشت شما در دل آنها بیشتر از بیم خداست. زیرا مردمى هستند که به فهم در نمى‌یابند.
آنان همگى با شما جنگ نپیوندند مگر در قریه‌هایى که بارویشان باشد، یا از پس دیوار. آنها سخت با یکدیگر دشمنند. تو یکدل مى‌پنداریشان و حال آنکه دلهاشان از هم جداست، که مردمى بى‌خردند.
همانند آنهایى هستند که چندى پیش وبال گناه خویش را چشیدند. و به عذابى دردآور نیز گرفتار خواهند شد.
همانند شیطان که به آدمى گفت: کافر شو. چون کافر شد، گفت: من از تو بیزارم. من از خدا، آن پروردگار جهانیان مى‌ترسم.
سرانجامشان آن شد که هر دو به آتش افتند و جاودانه در آن باشند. این است کیفر ستمکاران.
اى کسانى که ایمان آورده‌اید، از خدا بترسید. و هر کس باید بنگرد که براى فردایش چه فرستاده است. از خدا بترسید که خدا به کارهایى که مى‌کنید آگاه است.
از آن کسان مباشید که خدا را فراموش کردند و خدا نیز چنان کرد تا خود را فراموش کنند. ایشان نافرمانند.
اهل آتش و اهل بهشت با هم برابر نیستند. اهل بهشت خود کامیافتگانند.
اگر این قرآن را بر کوه نازل مى‌کردیم، از خوف خدا آن را ترسیده و شکاف خورده مى‌دیدى. و این مثالهایى است که براى مردم مى‌آوریم، شاید به فکر فرو روند.
اوست خدایى یگانه. هیچ خدایى جز او نیست. داناى نهان و آشکار و بخشاینده و مهربان است.
اوست خداى یگانه که هیچ خداى دیگرى جز او نیست، فرمانروا است، پاک است، عارى از هر عیب است، ایمنى‌بخش است، نگهبان است، پیروزمند است، باجبروت است و بزرگوار است. و از هر چه براى او شریک قرار مى‌دهند منزه است.
اوست خدایى که آفریدگار است، موجد و صورت‌بخش است، اسمهاى نیکو از آن اوست. هر چه در آسمانها و زمین است تسبیحگوى او هستند و او پیروزمند و حکیم است.
اى کسانى که ایمان آورده‌اید، دشمن من و دشمن خود را به دوستى اختیار مکنید. شما با آنان طرح دوستى مى‌افکنید و حال آنکه ایشان به سخن حقى که بر شما آمده است ایمان ندارند. و بدان سبب که به خدا، پروردگار خویش ایمان آورده بودید، پیامبر و شما را بیرون راندند. اگر براى جهاد در راه من و طلب رضاى من بیرون آمده‌اید، در نهان با آنها دوستى مکنید؛ و من به هر چه پنهان مى‌دارید یا آشکار مى‌سازید آگاهترم. و هر که چنین کند، از راه راست منحرف گشته است.
اگر بر شما دست یابند، دشمنى مى‌کنند و به آزارتان دست و زبان مى‌گشایند و دوست دارند که شما نیز کافر گردید.
در روز قیامت نه خویشاوندان برایتان سود کنند، نه فرزندانتان. خدا میانتان جدایى مى‌افکند و اعمالتان را مى‌بیند.
ابراهیم و کسانى که با وى بودند، آنگاه که به قوم خود گفتند که ما از شما و از آنچه جز خداى یکتا مى‌پرستید بیزاریم و شما را کافر مى‌شمریم و میان ما و شما همیشه دشمنى و کینه‌توزى خواهد بود تا وقتى که به خداى یکتا ایمان بیاورید، برایتان نیکو مقتدایى بودند. مگر آنگاه که ابراهیم پدرش را گفت که براى تو آمرزش مى‌طلبم، زیرا نمى‌توانم عذاب خدا را از تو دفع کنم. اى پروردگار ما، بر تو توکل کردیم و به تو روى آوردیم و سرانجام تو هستى.
اى پروردگار ما، ما را چنان مکن که کافران خوار دارندمان. و ما را بیامرز که تو پیروزمند و حکیمى.
آنها، نیکو مقتدایى هستند براى شما: براى کسانى که به خدا و روز قیامت امید دارند. و هر که رویگردان شود، خدا بى‌نیاز و ستودنى است.
شاید خدا میان شما و کسانى که با آنها دشمنى مى‌ورزید دوستى پدید آورد. خدا قادر است و خدا آمرزنده و مهربان است.
خدا شما را از نیکى‌کردن و عدالت‌ورزیدن با آنان که با شما در دین نجنگیده‌اند و از سرزمینتان بیرون نرانده‌اند، باز نمى‌دارد. خدا کسانى را که به عدالت رفتار مى‌کنند دوست دارد.
جز این نیست که خدا از دوستى‌ورزیدن با کسانى که با شما در دین جنگیده‌اند و از سرزمین خود بیرونتان رانده‌اند یا در بیرون‌راندنتان همدستى کرده‌اند شما را باز دارد. و هر که با آنها دوستى ورزد از ستمکاران خواهد بود.
اى کسانى که ایمان آورده‌اید، چون زنان مؤمنى که مهاجرت کرده‌اند به نزدتان آیند، بیازماییدشان. خدا به ایمانشان داناتر است. پس، اگر دانستید که ایمان آورده‌اند، نزد کافران بازشان مگردانید. زیرا اینان بر مردان کافر حلال نیستند و مردان کافر نیز بر آنها حلال نیستند. و هر چه آن کافران براى این گونه زنان هزینه کرده‌اند بپردازید. و اگر آنها را نکاح کنید و مهرشان را بدهید مرتکب گناهى نشده‌اید. و زنان کافر خود را نگه مدارید. و هر چه هزینه کرده‌اید از مردان کافر بخواهید و آنها نیز هر چه هزینه کرده‌اند از شما بخواهند. این حکم خداست. خدا میان شما حکم مى‌کند و او دانا و حکیم است.
و اگر یکى از زنان شما به کفار پیوست و آنگاه به انتقام از کافران برخاستید، به کسانى که زنانشان رفته‌اند به میزان هزینه‌اى که کرده‌اند بپردازید و از خدایى که به او ایمان آورده‌اید بترسید.
اى پیامبر، اگر زنان مؤمن نزد تو آمدند تا بیعت کنند، بدین شرط که هیچ کس را با خدا شریک نکنند و دزدى نکنند و زنا نکنند و فرزندان خود را نکشند و فرزندى را که از آن شوهرشان نیست به دروغ به او نسبت ندهند و در کارهاى نیک نافرمانى تو نکنند، با آنها بیعت کن و برایشان از خدا آمرزش بخواه، که خدا آمرزنده و مهربان است.
اى کسانى که ایمان آورده‌اید، با مردمى که خدا بر آنها خشم گرفته است دوستى مکنید. اینان از آخرت نومیدند، همچنان که آن کافرانى که اینک در گورند از آخرت نومیدند.
خدا را تسبیح گویند هر چه در آسمانها و در زمین است، و اوست پیروزمند و حکیم.
اى کسانى که ایمان آورده‌اید، چرا سخنانى مى‌گویید که به کارشان نمى‌بندید؟
خداوند سخت به خشم مى‌آید که چیزى بگویید و به جاى نیاورید.
خدا دوست دارد کسانى را که در راه او در صفى، همانند دیوارى که اجزایش را با سرب به هم پیوند داده باشند، مى‌جنگند.
و موسى به قوم خود گفت: اى قوم من، چرا مرا مى‌آزارید، حال آنکه مى‌دانید که من پیامبر خدا بر شما هستم؟ چون از حق رویگردان شدند خدا نیز دلهاشان را از حق بگردانید. و خدا مردم نافرمان را هدایت نمى‌کند.
و عیسى‌بن‌مریم گفت: اى بنى اسرائیل، من پیامبر خدا بر شما هستم. توراتى را که پیش از من بوده است تصدیق مى‌کنم، و به پیامبرى که بعد از من مى‌آید و نامش احمد است، بشارتتان مى‌دهم. چون آن پیامبر با آیات روشن خود آمد، گفتند: این جادویى است آشکار.
کیست ستمکارتر از آن کس که به خدا دروغ مى‌بندد، در حالى که او را به اسلام دعوت مى‌کنند؟ و خدا ستمکاران را هدایت نمى‌کند.
مى‌خواهند نور خدا را به دهانهایشان خاموش کنند ولى خدا کامل‌کننده نور خویش است، اگر چه کافران را ناخوش آید.
اوست آن خدایى که پیامبر خود را همراه با هدایت و دین راستین بفرستاد تا او را بر همه ادیان پیروز گرداند، هر چند مشرکان را ناخوش آید.
اى کسانى که ایمان آورده‌اید، آیا شما را به تجارتى که از عذاب دردآور رهاییتان دهد راه بنمایم؟
به خدا و پیامبرش ایمان بیاورید، و در راه خدا با مال و جان خویش جهاد کنید. و این براى شما بهتر است، اگر دانا باشید.
گناهان شما را مى‌آمرزد و به بهشتهایى که درونش نهرها جارى است و نیز خانه هایى خوش و پاکیزه در بهشتهاى جاوید داخل مى‌کند، و این پیروزى بزرگى است.
و نعمتى دیگر که دوستش دارید: نصرتى است از جانب خداوند و فتحى نزدیک، و مؤمنان را بشارت ده.
اى کسانى که ایمان آورده‌اید، یاوران خدا باشید، همچنان که عیسى بن مریم به حواریان گفت: چه کسانى یاوران من در راه خدایند؟ حواریان گفتند: ما یاوران خدا هستیم. پس گروهى از بنى‌اسرائیل ایمان آوردند و گروهى کافر شدند. ما کسانى را که ایمان آورده بودند بر ضد دشمنانشان مدد کردیم تا پیروز شدند.
خدا را تسبیح مى‌گویند هر چه در آسمانها و هر چه در زمین است، آن فرمانرواى پاک از عیب را، آن پیروزمند حکیم را.
اوست خدایى که به میان مردمى بى‌کتاب پیامبرى از خودشان مبعوث داشت تا آیاتش را بر آنها بخواند و آنها را پاکیزه سازد و کتاب و حکمتشان بیاموزد. اگر چه پیش از آن در گمراهى آشکار بودند،
و بر گروهى دیگر از ایشان که هنوز به آنها نپیوسته‌اند. و اوست پیروزمند و حکیم.
این بخشایش خداست که به هر که خواهد ارزانیش دارد و خدا را بخشایشى بزرگ است.
مثل کسانى که تورات به آنها داده شده و بدان عمل نمى‌کنند مثل آن خر است که کتابهایى را حمل مى‌کند. بد مثلى است مثل مردمى که آیات خدا را دروغ مى‌شمرده‌اند. و خدا ستمکاران را هدایت نمى‌کند.
بگو: اى قوم یهود، هرگاه مى‌پندارید که شما دوستان خدا هستید، نه مردم دیگر، پس تمناى مرگ کنید اگر راست مى‌گویید.
و آنان به سبب اعمالى که پیش از این مرتکب شده‌اند، هرگز تمناى مرگ نخواهند کرد. و خدا به ستمکاران داناست.
بگو: آن مرگى که از آن مى‌گریزید شما را درخواهد یافت و سپس نزد آن داناى نهان و آشکارا برگردانده مى‌شوید تا به کارهایى که کرده‌اید آگاهتان سازد.
اى کسانى که ایمان آورده‌اید، چون نداى نماز روز جمعه دردهند، به نماز بشتابید و داد و ستد را رها کنید. اگر دانا باشید، این کار برایتان بهتر است.
و چون نماز پایان یافت، در زمین پراکنده شوید و رزق خدا را طلب کنید و فراوانش یاد کنید. باشد که رستگار شوید.
و چون تجارتى یا بازیچه‌اى بینند پراکنده مى‌شوند و به جانب آن مى‌روند و تو را همچنان ایستاده رها مى‌کنند. بگو: آنچه در نزد خداست از بازیچه و تجارت بهتر است. و خدا بهترین روزى‌دهندگان است.
چون منافقان نزد تو آیند، گویند: شهادت مى‌دهیم که تو پیامبر خدا هستى. خدا مى‌داند که تو پیامبرش هستى و خدا شهادت مى‌دهد که منافقان دروغگویند.
از سوگندهاى خود سپرى ساختند و از راه خدا بازداشتند و به حقیقت، آنچه مى‌کنند ناپسند است.
این بدان سبب است که ایمان آوردند، سپس کافر شدند. خدا نیز بر دلهاشان مهر نهاد و آنان درنمى‌یابند.
چون آنها را ببینى تو را از ظاهرشان خوش مى‌آید، و چون سخن بگویند به سخنشان گوش مى‌دهى. گویى چوبهایى هستند به دیوار تکیه داده. هر آوازى را بر زیان خود مى‌پندارند. ایشان دشمنانند. از آنها حذر کن. خدایشان بکشد. به کجا منحرف مى‌شوند؟
چون به آنها گفته شود که بیایید تا پیامبر خدا برایتان آمرزش بخواهد، سرمى‌پیچند. مى‌بینى که اعراض و گردنکشى مى‌کنند.
تفاوتى نکند، چه برایشان آمرزش بخواهى چه آمرزش نخواهى. خدایشان نخواهد آمرزید. و خدا مردم نافرمان را هدایت نمى‌کند.
اینان همانهایند که مى‌گویند: بر آنها که گرد پیامبر خدایند، چیزى مدهید تا از گردش پراکنده شوند. و حال آنکه خزاین آسمانها و زمین از آن خداست ولى منافقان نمى‌فهمند.
مى‌گویند: چون به مدینه بازگردیم، صاحبان عزت، ذلیلان را از آنجا بیرون خواهند کرد. عزت از آن خدا و پیامبرش و مؤمنان است. ولى منافقان نمى‌دانند.
اى کسانى که ایمان آورده‌اید، اموال و اولادتان شما را از ذکر خدا به خود مشغول ندارد، که هر که چنین کند زیانکار است.
از آنچه روزیتان داده‌ایم در راه خدا انفاق کنید، پیش از آنکه یکى از شما را مرگ فرا رسد و بگوید: اى پروردگار من، چرا مرگ مرا اندکى به تأخیر نینداختى تا صدقه دهم و از شایستگان باشم؟
چون کسى اجلش فرا رسد، خدا مرگ او را به تأخیر نمى‌افکند. و خدا به کارهایى که مى‌کنید آگاه است.
خدا را تسبیح مى‌گویند هر چه در آسمانها و هر چه در زمین است. فرمانروایى از آن اوست و حمد سزاوار اوست و او بر هر چیزى تواناست.
اوست که شما را بیافرید. بعضى از شما کافر، و بعضى مؤمنند. و کارهایى را که مى‌کنید مى‌بینید.
آسمانها و زمین را به حق بیافرید و شما را تصویر کرد و نیکو تصویر کرد. و سرانجام همه به سوى اوست.
هر چه را در آسمانها و زمین است مى‌داند و به آنچه پنهان مى‌دارید یا آشکار مى‌سازید آگاه است، و خدا به هر چه در دلها مى‌گذرد عالم است.
آیا شما را خبر کسانى که از این پیش کافر شده بودند نرسیده است؟ عقوبت عملشان را چشیدند و ایشان راست عذابى دردآور.
این به کیفر آن بود که پیامبرانشان با دلیلهاى روشن بر آنان مبعوث شدند. و آنها گفتند: آیا آدمیان ما را هدایت مى‌کنند؟ پس انکار کردند و رویگردان گشتند و خدا بى‌نیاز است، که توانگر و در خور ستایش است.
کافران پنداشتند که آنها را زنده نمى‌کنند. بگو: آرى، به پروردگارم سوگند که شما را زنده مى‌کنند تا به کارهایى که کرده‌اید آگاه سازند. و این بر خدا آسان است.
پس به خدا و پیامبرش و این نور که نازل کرده‌ایم ایمان بیاورید. و خدا به کارهایى که مى‌کنید آگاه است.
روزى که همه شما را در محشر گرد آورد، آن روز روز مغبونى است. و هر که به خدا ایمان بیاورد و کار شایسته کند، گناهانش را مى‌ریزد و به بهشتهایى که در آن نهرها جارى است داخل کند. آنجا جاودانه خواهند بود. این کامیابى بزرگى است.
و آنان که کفر ورزیدند و آیات ما را تکذیب کردند اهل آتشند. در آن جاودانه‌اند و جهنم بد سرانجامى است.
هیچ مصیبتى جز به فرمان خدا به کسى نمى‌رسد. و هر که به خدا ایمان بیاورد، خدا قلبش را هدایت مى‌کند. و خدا به هر چیزى داناست.
خدا را اطاعت کنید، و پیامبر را اطاعت کنید. پس اگر شما اعراض کنید، بر فرستاده ما وظیفه‌اى جز رسانیدن پیام آشکار نیست.
خداى یکتاست که هیچ خدایى جز او نیست. مؤمنان البته بر خداى یکتا توکل کنند.
اى کسانى که ایمان آورده‌اید، بعضى از زنان و فرزندانتان دشمن شما هستند. از آنها حذر کنید. و اگر عفو کنید و چشم بپوشید و گناهشان پوشیده دارید، خدا آمرزنده و مهربان است.
جز این نیست که اموال و اولاد شما آزمایشى هستند. و حال آنکه مزد فراوان نزد خداست.
تا توانید از خدا بترسید و گوش فرا دارید و اطاعت کنید و به سود خود از مالتان انفاق کنید. و آنان که از حرص نفس خویش در امان مانده‌اند رستگارند.
اگر به خدا قرض‌الحسنه دهید برایتان دو برابرش خواهد کرد. و شما را مى‌آمرزد که او شکرپذیرنده و بردبار است.
داناى نهان و آشکار است، پیروزمند و حکیم است.
اى پیامبر، اگر زنان را طلاق مى‌دهید به وقت عده طلاقشان دهید. و شمار عده را نگه دارید. و از خداى یکتا پروردگارتان بترسید. و آنان را از خانه‌هایشان بیرون مکنید. و از خانه بیرون نروند مگر آنکه به آشکارا مرتکب کارى زشت شوند. اینها احکام خداوند است، و هر که از آن تجاوز کند به خود ستم کرده است. تو چه دانى، شاید خدا از این پس امرى تازه پدید آورد.
و چون به پایان مدت رسیدند، یا به وجهى نیکو نگاهشان دارید یا به وجهى نیکو از آنها جدا شوید و دو تن عادل از خودتان را به شهادت گیرید. و براى خدا شهادت را به راستى ادا کنید. هر که را به خدا و روز قیامت ایمان دارد، اینچنین اندرز مى‌دهند. و هر که از خدا بترسد، براى او راهى براى بیرون‌شدن قرار خواهد داد،
و از جایى که گمانش را ندارد روزى‌اش مى‌دهد. و هر که بر خدا توکل کند، خدا او را کافى است. خدا کار خود را به اجرا مى‌رساند و هر چیز را اندازه‌اى قرار داده است.
اگر در تردید هستید، از میان زنانتان آنهایى که از حیض مأیوس شده‌اند و آنهایى که هنوز حیض نشده‌اند عده‌شان سه ماه است. و عده زنان آبستن همان وضع حمل است. و هر که از خدا بترسد، خدا کارش را آسان خواهد کرد.
این فرمان خداست که بر شما نازل کرده است. و هر که از خدا بترسد، گناهانش را از او مى‌زداید و او را پاداشى بزرگ مى‌دهد.
هر جا که خود سکونت گزینید آنها را نیز به قدر توانایى خود مسکن دهید. و تا بر آنها تنگ گیرید میازاریدشان. و اگر آبستن بودند، نفقه‌شان را بدهید تا وضع حمل کنند. و اگر فرزند شما را شیر مى‌دهند، مزدشان را بدهید و به وجهى نیکو با یکدیگر توافق کنید. و اگر به توافق نرسیدید، از زنى دیگر بخواهید که کودک را شیر دهد.
هر مالدارى از مال خود نفقه دهد، و کسى که تنگدست باشد، از هر چه خدا به او داده است نفقه دهد. خدا هیچ کسى را مگر به آن اندازه که به او داده است مکلف نمى‌سازد، و زودا که خدا پس از سختى آسانى پیش آورد.
چه بسا مردم قریه‌اى که از فرمان پرردگارشان و پیامبرانش سرباز زدند. آنگاه ما سخت از آنها حساب کشیدیم و به عذابى سهمناک عذابشان کردیم.
پس عقوبت عمل خود را چشیدند. عاقبت کارشان زیانکارى بود.
خداوند برایشان عذابى سخت آماده کرد. پس اى خردمندانى که ایمان آورده‌اید، از خدا بترسید. خدا بر شما قرآن را نازل کرده است.
و پیامبرى که آیات روشن خدا را برایتان مى‌خواند تا کسانى را که ایمان آورده‌اند و کارهاى شایسته کرده‌اند از تاریکى به روشنایى آورد. و هر که را به خدا ایمان آورد و کار شایسته کند به بهشتهایى در آورد که در آن نهرها جارى است، همواره در آنجا بمانند و خدا روزیشان را کرامند گرداند.
خداست آن که هفت آسمان و همانند آنها زمین بیافرید. فرمان او میان آسمانها و زمین جارى است تا بدانید که خدا بر هر چیز قادر است و به علم بر همه چیز احاطه دارد.
اى پیامبر، چرا چیزى را که خدا بر تو حلال کرده است، به خاطر خشنودساختن زنانت بر خود حرام مى‌کنى؟ و خدا آمرزنده و مهربان است.
خدا براى شما گشودن سوگندهایتان را مقرر داشته است. خداست یاور شما، و اوست دانا و حکیم.
آنگاه که پیامبر با یکى از زنان خود رازى در میان نهاد، چون آن زن آن راز با دیگرى باز گفت، خدا پیامبر را از آن آگاه ساخت و او پاره‌اى از آن راز را بر آن زن آشکار کرد و از افشاى پاره‌اى دیگر سرباز آد. چون او را از آن خبر داد، گفت: چه کسى تو را از این ماجرا آگاه کرده است؟ گفت: آن خداى داناى آگاه به من خبر داده است.
اگر شما دو زن توبه کنید بهتر است، زیرا دلهایتان از حق باز گشته است. و اگر براى آزارش همدست شوید، خدا یاور اوست و نیز جبرئیل و مؤمنان شایسته و فرشتگان از آن پس یاور او خواهند بود.
شاید اگر شما را طلاق گوید پروردگارش به جاى شما زنانى بهتر از شمایش بدهد. زنانى مسلمان، مؤمن، فرمانبردار، توبه‌کننده، اهل عبادت و روزه‌گرفتن، خواه شوهرکرده، خواه باکره.
اى کسانى که ایمان آورده‌اید، خود و خانواده خود را از آتشى که هیزم آن مردم و سنگها هستند نگه دارید. فرشتگانى درشت‌گفتار و سختگیر بر آن آتش موکلند. هر چه خدا بگوید نافرمانى نمى‌کنند و همان مى‌کنند که به آن مأمور شده‌اند.
اى کافران، در آن روز پوزش مخواهید. جز این نیست که برابر کارى که کرده‌اید کیفر داده شوید.
اى کسانى که ایمان آورده‌اید، به درگاه خدا توبه کنید؛ توبه‌اى از روى اخلاص. باشد که پروردگارتان گناهانتان را محو کند و شما را به بهشتهایى داخل کند که در آن نهرها جارى است. در آن روز، خدا پیامبر و کسانى را که با او ایمان آورده‌اند فرو نگذارد، و نورشان پیشاپیش و سمت راستشان در حرکت باشد. مى‌گویند: اى پروردگار ما، نور ما را براى ما به کمال رسان و ما را بیامرز، که تو بر هر کارى توانا هستى.
اى پیامبر، با کفار و منافقان جهاد کن و بر آنها سخت بگیر. جایگاهشان جهنم است که بد سرانجامى است.
خدا براى کافران مثل زن نوح و زن لوط را مى‌آورد که هر دو در نکاح دو تن از بندگان صالح ما بودند و به آن دو خیانت ورزیدند. و آنها نتوانستند از زنان خود دفع عذاب کنند و گفته شد: با دیگران به آتش درآیید.
و خدا براى کسانى که ایمان آورده‌اند، آن فرعون را مثل مى‌زند آنگاه که گفت: اى پروردگار من، براى من در بهشت نزد خود خانه‌اى بنا کن و مرا از فرعون و عملش نجات ده و مرا از مردم ستمکاره برهان.
و مریم دختر عمران را که شرمگاه خویش را از زنا نگه داشت و ما از روح خود در آن دمیدیم. و او کلمات پروردگار خود و کتابهایش را تصدیق کرد و او از فرمانبرداران بود.
بزرگوار و متعالى است خداوندى که فرمانروایى به دست اوست و او بر هر چیزى تواناست.
آن که مرگ و زندگى را بیافرید، تا بیازمایدتان که کدام یک از شما به عمل نیکوتر است و اوست پیروزمند و آمرزنده.
آن که هفت آسمان طبقه طبقه را بیافرید. در آفرینش خداى رحمان هیچ خلل و بى‌نظمى نمى‌بینى. پس بار دیگر نظرکن، آیا در آسمان شکافى مى‌بینى؟
بار دیگر نیز چشم باز کن و بنگر. نگاه تو خسته و درمانده به نزد تو باز خواهد گشت.
ما آسمان فرودین را به چراغهایى بیاراستیم و آن چراغها را وسیله راندن شیاطین گردانیدیم و برایشان شکنجه آتش سوزان آماده کرده‌ایم.
و براى کسانى که به پروردگارشان کافر شده‌اند عذاب جهنم باشد و جهنم بد سرانجامى است.
چون در جهنم افکنده شوند، به جوش آید و بانگ زشتش را بشنوند،
نزدیک است که از خشم پاره‌پاره شود. و چون فوجى را در آن افکنند، خازنانش گویندشان: آیا شما را بیم‌دهنده‌اى نیامد؟
گویند: چرا، بیم‌دهنده آمد ولى تکذیبش کردیم و گفتیم: خدا هیچ چیز نازل نکرده است؛ شما در گمراهى بزرگى هستید.
و مى‌گویند: اگر ما مى‌شنیدیم یا تعقل مى‌کردیم، اهل این آتش سوزنده نمى‌بودیم.
پس به گناه خود اعتراف مى‌کنند. اى لعنت باد بر آنها که اهل آتش سوزنده‌اند.
براى کسانى که نادیده از پروردگارشان مى‌ترسند، آمرزش و مزد فراوان است.
چه به راز سخن گویید و چه آشکارا، او به هر چه در دلها مى‌گذرد داناست.
آیا آن که آفریده نمى‌داند؟ حال آنکه او باریک‌بین و آگاه است.
اوست که زمین را رام شما گردانید. پس بر روى آن سیر کنید، و از رزق خدا بخورید. چون از قبر بیرون آیید به سوى او مى‌روید.
آیا از آن که در آسمان است ایمن نشسته‌اید که ناگاه زمین را به لرزش درآورد و زمین شما را در خود فرو برد؟
یا از آن که در آسمان است ایمن نشسته‌اید که ناگاه بادى همراه با سنگریزه بر سر شما فرستد؟ به زودى خواهید دانست که بیم‌دادن من چگونه است.
هر آینه کسانى که پیش از آنها بودند، پیامبران را تکذیب کردند. پس عذاب من چگونه بود.
آیا پرندگانى را که بال گشوده یا بال فراهم‌کشیده بر فراز سرشان در پروازند، ندیده‌اند؟ آنها را جز خداى رحمان کسى در هوا نگاه نتواند داشت. اوست که به همه چیز بیناست.
آیا آنان که یاران شمایند توانند در برابر خدا یاریتان کنند؟ کافران در فریبى بیش نیستند.
آیا کیست آن که به شما روزى دهد اگر او روزى خویش باز دارد؟ نه، در سرکشى و دورى از حق لجاج مى‌ورزند.
آیا آن کس که نگونسار بر روى افتاده راه مى‌رود، هدایت یافته‌تر است یا آن که بر پاى ایستاده و بر راه راست مى‌رود؟
بگو: اوست که شما را آفریده است و گوش و چشم و دل داده است. چه اندک سپاس مى‌گزارید.
بگو: اوست که شما را در زمین آفرید و در قیامت نزد او گرد آورده مى‌شوید.
مى‌گویند: اگر راست مى‌گویید، این وعده چه وقت فرا مى‌رسد؟
بگو: علم آن نزد خداست و من بیم‌دهنده‌اى آشکارم.
کافران چون نزدیکش بنگرند، چهره‌شان گرفته شود. و به آنها گفته مى‌شود: این است آنچه باطلش مى‌خواندید.
بگو: گیرم که خدا مرا و همراهانم را هلاک کند یا بر ما رحمت آورد، چه کسى کافران را از عذاب دردآور مى‌رهاند؟
بگو: او خداى رحمان است. به او ایمان آوردیم و بر او توکل کردیم. و زودا که خواهید دانست چه کسى در گمراهى آشکار است.
بگو: اگر آبتان در زمین فرو رود، چه کسى شما را آب روان خواهد داد؟
نون، سوگند به قلم و آنچه مى‌نویسند.
که تو، به فضل پروردگارت، دیوانه نیستى.
و تو راست پاداشى پایان‌ناپذیر.
و تو راست خلقى عظیم.
زودا که تو ببینى و آنها نیز ببینند،
که دیوانگى در کدام یک از شماست.
هر آینه پروردگار تو بهتر مى‌داند چه کسى از طریق او گمراه گشته، که او به ره‌یافتگان داناتر است.
پس، از تکذیب کنندگان، اطاعت مکن.
دوست دارند که نرمى کنى تا نرمى کنند.
از هر فرومایه‌اى که بسیار سوگند مى‌خورد، پیروى مکن:
عیبجویى که براى سخن‌چینى اینجا و آنجا مى‌رود،
بازدارنده از خیر، متجاوز گناهکار،
خشن‌مردى، ناشناخته نسب،
بدان جهت که صاحب مال و فرزند است،
چون آیات ما بر او خوانده شود، گوید: اساطیر پیشینیان است.
زودا که بر بینى‌اش داغ گذاریم.
ما آنها را آزمودیم، چنان که صاحبان آن بستانها را آزمودیم. آنگاه که قسم خوردند که فردا بامداد میوه‌ها را خواهند چید.
و ان شاء الله نگفتند.
پس شب‌هنگام که به خواب بودند آفتى از آسمان آمد،
و بستانها سیاه شد.
و سحرگاهان یکدیگر را ندا دادند:
اگر مى‌خواهید میوه بچینید، بامدادان به کشتزار خود بروید.
به راه افتادند و آهسته مى‌گفتند:
که امروز نباید بینوایى به بستان شما درآید.
صبحگاهان بدین آهنگ که مى‌توانند بینوا را منع کنند بیرون شدند.
چون بستانهاى خود را دیدند گفتند: راه را گم کرده‌ایم.
نه، ما از حاصل محروم شده‌ایم.
نیکمردشان گفت: شما را نگفتم؛ چرا خدا را تسبیح نمى‌گویید؟
گفتند: منزه است پروردگار ما، ما ستمکار بودیم.
پس زبان به ملامت یکدیگر گشودند.
گفتند: واى بر ما، ما مردمى سرکش بوده‌ایم،
باشد که پروردگار ما در عوض، چیزى بهتر از آن ما را ارزانى دارد. ما به پروردگار خود روى آورده‌ایم.
اینچنین است عذاب. و اگر بدانند، عذاب آخرت بزرگ‌تر است.
براى پرهیزگاران در نزد پروردگارشان بستانهایى است پرنعمت.
آیا با تسلیم‌شدگان چون مجرمان رفتار مى‌کنیم؟
شما را چه مى‌شود؟ چسان داورى مى‌کنید؟
آیا شما را کتابى است که از آن مى‌خوانید؟
و هر چه اختیار کنید در آن هست؟
یا با ما پیمانى که به روز قیامت کشد بسته‌اید؛ که به هر چه حکم کنید حق شما باشد؟
از ایشان بپرس کدام یکشان ضامن چنین پیمانى است؟
یا آنها را بتانى است؟ اگر راست مى‌گویند بتان خود را بیاورند.
روزى که آن واقعه عظیم پدیدار شود و آنها را به سجود فرا خوانند، ولى نتوانند.
وحشت در چشمانشان پیداست، ذلت بر آنها چیره شده است. پیش از این نیز آنها را در عین تندرستى به سجده فراخوانده بودند.
پس مرا با آنها که این سخن را تکذیب مى‌کنند واگذار تا اندک‌اندک، چنان که درنیابند، فروگیریمشان.
و به آنها مهلت دهم. هر آینه مکر من مکرى استوار است.
یا از آنان مزدى طلبیده‌اى و اکنون از اداى آن در رنجند؟
یا علم غیب مى‌دانند و آنهایند که مى‌نویسند؟
در برابر فرمان پروردگارت صابر باش و چون صاحب ماهى مباش که با دلى پراندوه ندا در داد.
اگر نعمت پروردگارش نبود، در عین بد حالى به صحرایى بى‌آب و گیاه مى‌افتاد.
پس پروردگارش او را برگزید و در زمره صالحانش آورد.
و کافران چون قرآن را شنیدند نزدیک بود که تو را با چشمان خود به سر درآورند و مى‌گویند که او دیوانه است،
و حال آنکه قرآن براى جهانیان جز اندرزى نیست.
آن روز بر حق.
چیست آن روز بر حق؟
و چه دانى که آن روز بر حق چیست؟
قوم ثمود و عاد روز رستاخیز را دروغ انگاشتند.
اما قوم ثمود به آن بانگ سهمگین هلاک شدند.
و اما قوم عاد با وزش باد صرصر به هلاکت رسیدند.
آن عذاب را هفت شب و هشت روز پى در پى بر آنان بگماشت. آن قوم را چون تنه‌هاى پوسیده خرما مى‌دیدى که افتاده‌اند و مرده‌اند.
آیا کسى را مى‌بینى که از آنها بر جاى مانده باشد؟
و فرعون و مردمى که پیش از او بودند و نیز مردم مؤتفکه گناهکار آمدند.
فرستاده پروردگارشان را نافرمانى کردند و خدا نیز آنان را به سختى فرو گرفت.
چون آب طغیان کرد، شما را به کشتى سوار کردیم.
تا آن را مایه اندرزتان گردانیم و گوش نگه‌دارنده اندرز آن را فرا گیرد.
چون یک بار در صور دمیده شود،
و زمین و کوه‌ها را برگیرند و یکباره در هم کوبند،
آن روز آن حادثه به وقوع پیوسته باشد.
و آسمان که در آن روز سست شده است، بشکافد.
و فرشتگان در اطراف آسمان باشند. و در آن روز هشت تن از آنها عرش پروردگارت را بر فراز سرشان حمل مى‌کنند.
آن روز شما را پیش آورند و هیچ چیز شما نهان نماند.
اما هر کس که نامه اعمالش را به دست راستش دهند، مى‌گوید: نامه مرا بگیرید و بخوانید.
من یقین داشتم که حساب خود را خواهم دید.
پس او در یک زندگى پسندیده و خوش خواهد بود،
در بهشتى برین،
که میوه‌هایش در دسترس باشد.
بخورید و بیاشامید، گوارا باد شما را. اینها پاداش اعمالى است که در ایام گذشته به جاى مى‌آورده‌اید.
اما آن کس که نامه اعمالش را به دست چپش دهند مى‌گوید: اى کاش نامه مرا به دست من نداده بودند،
و ندانسته بودم که حساب من چیست،
اى کاش همان مرگ مى‌بود و بس،
دارایى من مرا سود نبخشید،
قدرت من از دست من برفت.
بگیریدش، زنجیرش کنید.
و به جهنمش بکشید.
و او را با زنجیرى به درازاى هفتاد ذراع بکشید.
زیرا به خداى بزرگ ایمان نداشت.
و به طعام‌دادن به مسکینان کسى را ترغیب نمى‌کرد.
در آن روز، در آنجا هیچ دوستى نخواهد داشت.
طعامش چیزى جز چرک و خون اهل دوزخ نیست.
تنها خطاکاران از آن طعام مى‌خورند.
پس سوگند به آنچه مى‌بینید،
و آنچه نمى‌بینید،
که این سخن فرستاده‌اى بزرگوار است،
نه سخن شاعرى. چه اندک ایمان مى‌آورید.
و نیز سخن کاهنى نیست. چه اندک پند مى‌گیرید.
از جانب پروردگار جهانیان نازل شده است.
اگر پیامبر پاره‌اى سخنان را به افترا بر ما مى‌بست،
با قدرت او را فرومى‌گرفتیم،
سپس رگ دلش را پاره مى‌کردیم،
و هیچ یک از شما را توان آن نبود که مانع شود.
و قرآن براى پرهیزگاران پندى است.
ما مى‌دانیم که از میان شما کسانى هستند که تکذیب مى‌کنند.
و قرآن کافران را مایه حسرت است.
و آن سخن حق و یقین است.
پس به نام پروردگار بزرگت تسبیح بگوى.
پرسنده‌اى از عذابى پرسید که‌
بر کافران فرود خواهد آمد و کس آن را دفع نتواند کرد،
از جانب خدا که صاحب آسمانها.
در روزى که مقدارش پنجاه هزار سال است، فرشتگان و روح بدان جا فراروند.
پس صبر کن صبرى نیکو.
ایشان آن روز را دور مى‌بینند.
و ما نزدیکش مى‌بینیم.
روزى که آسمان چون فلز گداخته گردد،
و کوه‌ها چون پشم،
و هیچ خویشاوندى از حال خویشاوند خود نپرسد،
یکدیگر را برابر چشمشان آرند. گناهکار دوست دارد که خویشتن را بازخرد به فرزندانش،
و زنش و برادرش،
و عشیره‌اش که او را مکان داده است،
و همه آنها که در روى زمینند، و نجات یابد.
هرگز نه، که آن شعله آتش است،
پوست سر را مى‌کند،
هر که را که به حق پشت کرد و از فرمان سرپیچید به خود مى‌خواند،
و آن را که گردمى‌آورد و مى‌اندوخت.
هر آینه آدمى را حریص و ناشکیبا آفریده‌اند.
چون شرى بدو رسد بیقرارى کند.
و چون مالى به دستش افتد بخل مى‌ورزد.
مگر نماز گزارندگان:
آنان که به نماز مداومت مى‌ورزند،
و آنان که در اموالشان حقى است معین،
براى گدا و محروم.
و کسانى که روز قیامت را تصدیق مى‌کنند،
و کسانى که از عذاب پروردگارشان ترسانند،
که از عذاب پروردگارشان در امان نتوانند بود،
و کسانى که شرمگاه خویش نگه مى‌دارند،
مگر براى همسرانشان یا کنیزانشان، که در این حال ملامتى بر آنها نیست.
و آنان که جز این را بطلبند، متجاوزان هستند.
و کسانى که امانتها و عهدهاى خود را رعایت مى‌کنند،
و کسانى که شهادت خویش به حق ادا مى‌کنند،
و کسانى که بر نمازهاشان مواظبت دارند،
اینان در بهشت، گرامى هستند.
پس چیست که کافران به سوى تو مى‌شتابند؟
دسته‌دسته از جانب چپ و از جانب راست.
آیا هر یک از ایشان طمع مى‌ورزد که به بهشت پرنعمت داخل شود؟
هرگز نه، آنها خود مى‌دانند که از چه چیز آنها را آفریده‌ایم.
پس سوگند به پروردگار مشرقها و مغربها که ما تواناییم‌
که به جاى آنها مردمى بهتر بیاوریم و در این کار ناتوان نیستیم.
پس بگذارشان تا به بیهودگى درآیند و به بازیچه، تا به آن روزى که وعده‌شان داده‌ایم برسند.
روزى که شتابان از قبرها به درآیند، چنان که گویى نزد بتان مى‌شتابند.
وحشت بر چشمانشان مستولى شده و به خوارى افتاده‌اند: این است همان روزى که آنها را وعده داده بودند.
ما نوح را به سوى قومش فرستادیم که: قوم خود را پیش از آنکه عذابى دردآور بر سرشان فرودآید، بیم ده.
گفت: اى قوم من، من بیم‌دهنده‌اى روشنگرم،
خدا را بپرستید، و از او بترسید و از من اطاعت کنید،
تا گناهانتان را بیامرزد، و شما را تا مدتى معین مهلت دهد؛ زیرا آن مدت خدایى چون به سر آید -اگر بدانید- دیگر به تأخیر نیفتد.
گفت: اى پروردگار من، من قوم خود را شب و روز دعوت کردم،
و دعوت من جز به فرارشان نیفزود.
و من هر بار که دعوتشان کردم تا تو آنها را بیامرزى، انگشتها در گوشهاى خود کردند و جامه در سر کشیدند و پاى فشردند و هر چه بیشتر سرکشى کردند.
پس به آواز بلند دعوتشان کردم.
باز به آشکار گفتم و در نهان گفتم.
سپس گفتم: از پروردگارتان آمرزش بخواهید که او آمرزنده است،
تا از آسمان برایتان پى‌درپى باران فرستد،
و شما را به اموال و فرزندان مدد کند و برایتان بستانها و نهرها بیافریند.
شما را چه مى‌شود که از شکوه خداوند نمى‌ترسید،
حال آنکه شما را به گونه‌هاى مختلف بیافرید.
آیا نمى‌بینید چگونه خدا هفت آسمان طبقه طبقه را بیافرید؟
و ماه را روشنى آنها، و خورشید را چراغشان گردانید.
و خدا شما را چون نباتى از زمین برویانید.
باز شما را بدان باز مى‌گرداند و باز از آن بیرون مى‌آورد.
و خدا زمین را چون فرشى برایتان بگسترد،
تا بر راه‌هاى پهناور آن بروید.
نوح گفت: اى پروردگار من، آنها فرمان من نبردند، و از کسى پیروى کردند که مال و فرزندش جز به زیانش نیفزود.
مکر کردند - مکرى بزرگ.
و گفتند: خدایانتان را وامگذارید. ود و سواع و یغوث و یعوق و نسر را ترک مکنید.
بسیارى را گمراه کردند و تو جز بر گمراهى ستمکاران میفزاى.
به کیفر گناهانشان غرقه شدند و به آتش رفتند و جز خدا براى خود یارى نیافتند.
و نوح گفت: اى پروردگار من، بر روى زمین هیچ یک از کافران را مگذار،
که اگر بگذاریشان، بندگانت را گمراه مى‌کنند و جز فرزندانى فاجر و کافر نیاورند.
اى پروردگار من، مرا و پدر و مادرم را و هر که را با ایمان به خانه من وارد شود و نیز مردان مؤمن و زنان مؤمن را بیامرز و ستمکاران را جز به هلاکتشان میفزاى.
بگو: به من وحى شده است که گروهى از جن گوش فرا دادند، و گفتند که ما قرآنى شگفت شنیدیم؛
به راه راست هدایت مى‌کند. پس ما بدان ایمان آوردیم و هرگز کسى را شریک پروردگارمان نمى‌سازیم.
عظمت پروردگار ما متعالى است. نه همسرى گیرد و نه فرزندى دارد.
و سفیه ما در باره خدا سخنانى به ناحق مى‌گفت.
و ما مى‌پنداشتیم که آدمى و جن در باره خدا دروغ نمى‌گویند.
و نیز مردانى بودند از آدمیان که به مردانى از جن پناه مى‌بردند و بر طغیانشان مى‌افزودند.
همچنان که شما مى‌پنداشتید آنها هم مى‌پنداشتند که خدا هیچ کس را دوباره زنده نمى‌سازد.
ما به آسمان رسیدیم و آن را پر از نگهبانان قدرتمند و شهابها یافتیم.
ما در آنجایها که مى‌توان گوش فرا داد مى‌نشستیم. اما هر که اکنون گوش نشیند، شهابى را در کمین خود یابد.
از این روى نمى‌دانیم که آیا براى کسانى که در روى زمین هستند بدى مقدر مى‌شود، یا پروردگارشان مى‌خواهد به راه راستشان ببرد.
برخى از ما صالحند و برخى جز آن، و ما فرقه‌هایى گوناگونیم.
ما مى‌دانیم که خدا را در زمین ناتوان نمى‌کنیم و با گریختن نیز ناتوانش نسازیم.
و چون سخن هدایت شنیدیم، بدان ایمان آوردیم. و هر که به پروردگارش ایمان آورد نه از نقصان مى‌ترسد و نه از ستم.
و بعضى از ما مسلمانند و بعضى از حق دور. و آنان که اسلام آورده‌اند در جست و جوى راه راست بوده‌اند.
اما آنان که از حق دورند هیزم جهنم خواهند بود.
و اگر بر طریقه راست پایدارى کنند، از آبى فراوان سیرابشان کنیم.
تا آنها را بیازماییم. و هر که از ذکر پروردگارش اعراض کند او را به عذابى دشوار دراندازد.
و مسجدها از آن خداست. و با وجود خداى یکتا کسى را به خدایى مخوانید.
چون بنده خدا براى پرستش او بر پاى ایستاد، گرد او را گرفتند.
بگو: تنها پروردگارم را مى‌خوانم و هیچ کس را شریک او نمى‌سازم.
بگو: من نمى‌توانم به شما زیانى برسانم یا شما را به صلاح آورم.
بگو: هیچ کس مرا از عقوبت خدا پناه ندهد و من جز او پناهگاهى نمى‌یابم.
آنچه مى‌توانم جز رساندن پیام او و انجام دادن رسالتهاى او نیست. و هر که خدا و پیامبرش را نافرمانى کند، نصیب او آتش جهنم است که همواره در آن خواهند بود،
تا آنگاه که آنچه را به آنها وعده داده بودند بنگرند. پس خواهند دانست چه کسى را یاران ناتوان‌تر و شمار کمتر بوده است.
بگو: من نمى‌دانم که آیا آن وعده‌اى که به شما داده‌اند نزدیک است، یا پروردگار من براى آن زمانى نهاده است؟
او داناى غیب است و غیب خود را بر هیچ کس آشکار نمى‌سازد،
مگر بر آن پیامبرى که از او خشنود باشد که براى نگهبانى از او پیش روى و پشت سرش نگهبانى مى‌گمارد،
تا بداند که آنها پیامهاى پروردگارشان را رسانیده‌اند و خدا به آنچه در نزد آنهاست احاطه دارد و همه چیز را به عدد شمار کرده است.
اى جامه بر خود پیچیده،
شب را زنده بدار، مگر اندکى را،
نیمه‌اى از آن را، یا اندکى از نیمه کم کن.
یا اندکى بر نیمه بیفزاى و قرآن را شمرده و روشن بخوان.
ما به تو سخنى دشوار را القا خواهیم کرد.
هر آینه شب‌هنگام از بستر برخاستن، موافقت زبان و دل را افزاینده‌تر است و بیان سخن را استواردارنده‌تر.
که کارهاى تو در روز بسیار است.
و نام پروردگارت را یاد کن و از همه ببر و به او بپیوند:
پروردگار مشرق و مغرب. هیچ خدایى جز او نیست. او را کارساز خویش برگزین.
و بر آنچه مى‌گویند صبر کن و به وجهى پسندیده از ایشان دورى جوى.
تکذیب کنندگان صاحب نعمت را به من واگذار. و اندکى مهلتشان ده.
نزد ماست بندهاى گران و دوزخ،
و طعامى گلوگیر و عذابى دردآور.
روزى که زمین و کوه‌ها به لرزه آیند و کوه‌ها تپه‌اى از ریگ روان گردند.
ما بر شما پیامبرى فرستادیم که بر اعمالتان گواه است، بدان سان که بر فرعون هم پیامبرى فرستادیم.
و فرعون از پیامبر فرمان نبرد. ما نیز او را به سختى فروگرفتیم.
اگر کافر باشید، در روزى که کودکان را پیر مى‌گرداند چگونه در امان مانید؟
در آن روز آسمان بشکافد و وعده خدا به وقوع پیوندد.
این تذکارى است. پس هر که بخواهد، راهى به سوى پروردگارش آغاز کند.
پروردگار تو مى‌داند که تو و گروهى از آنان که با تو هستند نزدیک به دو ثلث شب و نیم شب و ثلث شب را به نماز مى‌ایستید. و خداست که اندازه شب و روز را معین مى‌کند. و مى‌داند که شما هرگز حساب آن را نتوانید داشت. پس توبه شما را بپذیرفت. و هر چه میسر شود از قرآن بخوانید. مى‌داند چه کسانى از شما بیمار خواهند شد، و گروهى دیگر به طلب روزى خدا به سفر مى‌روند و گروه دیگر در راه خدا به جنگ مى‌روند. پس هر چه میسر شود از آن بخوانید. نماز بگزارید و زکات بدهید و به خدا قرض الحسنه دهید. و هر خیرى را که براى خود پیشاپیش بفرستید، آن را نزد خدا خواهید یافت. و آن پاداش بهتر است و پاداشى بزرگ‌تر است. و از خدا آمرزش بخواهید، زیرا خدا آمرزنده و مهربان است.
اى جامه در سر کشیده،
برخیز و بیم ده.
و پروردگارت را تکبیر گوى.
و جامه‌ات را پاکیزه دار.
و از پلیدى دورى گزین.
و چیزى مده که بیش از آن چشم داشته باشى.
براى پروردگارت صابر باش.
و آنگاه که در صور دمیده شود،
آن روز روزى سخت خواهد بود.
و براى کافران ناآسان.
مرا با آن که تنهایش آفریده‌ام واگذار.
او را مالى بسیار دادم.
و پسرانى همه در نزد او حاضر.
و کارهاى او را به نیکوتر وجهى برساختم.
آنگاه طمع مى‌بندد که زیادت کنم.
آرى، که او در برابر آیات ما ستیزه‌جوست.
او را به مشقتى مى‌اندازم.
او اندیشید و طرحى افکند.
مرگ بر او باد، چگونه طرحى افکند؟
باز هم مرگ بر او باد، چگونه طرحى افکند؟
آنگاه نگریست.
سپس روى ترش کرد و پیشانى در هم کشید.
سپس روى گردانید و گردنکشى کرد.
گفت: این، جز جادویى که دیگرانش آموخته‌اند، هیچ نیست.
این، جز سخن آدمى هیچ نیست.
زودا که او را به سقر بیفکنیم.
چه چیز آگاهت ساخت که سقر چیست؟
نه هیچ باقى مى‌گذارد و نه چیزى را وا مى‌گذارد.
سوزاننده پوست است.
نوزده فرشته بر آن گماشته‌اند.
موکلان دوزخ را جز از فرشتگان قرارندادیم. و شمار آنها جز براى امتحان کافران نیست. تا اهل کتاب یقین کنند و بر ایمان مؤمنان بیفزاید و اهل کتاب و مؤمنان شک نکنند. و تا آنان که در دلهاشان مرضى است نگویند: خدا از این مثل چه مى‌خواسته است؟ خدا اینچنین هر کس را که بخواهد گمراه مى‌کند و هر کس را که بخواهد راه مى‌نماید. و شمار سپاهیان پروردگارت را جز او نداند. و این سخن جز اندرزى از براى مردم نیست.
آرى، سوگند به ماه.
و سوگند به شب، چون روى در رفتن آرد،
و سوگند به صبح، چون پرده برافکند،
که این یکى از حادثه‌هاى بزرگ است.
ترساننده آدمیان است.
براى هر کس از شما که خواهد پیش افتد یا از پى رود.
هر کس در گرو کارى است که کرده است.
مگر اهل سعادت،
که در بهشتها نشسته‌اند و مى‌پرسند
از گناهکاران:
که چه چیز شما را به جهنم کشانید؟
مى‌گویند: ما از نمازگزاران نبودیم.
و به درویشان طعام نمى‌دادیم.
و با آنان که سخن باطل مى‌گفتند هماواز مى‌شدیم،
و روز قیامت را دروغ مى‌انگاشتیم.
تا مرگ ما فرا رسید.
پس شفاعت شفاعت‌کنندگان سودشان نبخشید.
چه شده است که از این پند اعراض مى‌کنند؟
مانند گورخران رمیده‌
که از شیر مى‌گریزند.
بلکه هر یک از ایشان مى‌خواهد که نامه‌هایى گشاده به او داده شود.
آرى، که از آخرت نمى‌ترسند.
آرى، که این قرآن اندرزى است.
هر که خواهد، آن را بخواند.
و پند نمى‌گیرند، مگر اینکه خدا خواهد. او شایان آن است که از او بترسند. و او شایان آمرزیدن است.
قسم مى‌خورم به روز قیامت.
و قسم مى‌خورم به نفس ملامتگر.
آیا آدمى مى‌پندارد که ما استخوانهایش را گرد نخواهیم آورد؟
آرى، ما قادر هستیم که سر انگشتهایش را برابر کنیم.
بلکه آدمى مى‌خواهد که در آینده نیز به کارهاى ناشایست پردازد.
مى‌پرسد: روز قیامت چه وقت خواهد بود؟
روزى که چشمها خیره شود،
و ماه تیره شود،
و آفتاب و ماه در یک جاى گرد آیند.
انسان در آن روز مى‌گوید: راه گریز کجاست؟
هرگز، پناهگاهى نیست.
قرارگاه همه در این روز نزد پروردگار توست.
در این روز آدمى را از هر چه پیشاپیش فرستاده و بعد از خویش گذاشته است خبر مى‌دهند.
بلکه آدمى خویشتن خویش را نیک مى‌شناسد،
هر چند به زبان عذرها آورد.
به تعجیل زبان به خواندن قرآن مجنبان،
که گردآوردن و خواندنش بر عهده ماست.
چون خواندیمش، تو آن خواندن را پیروى کن.
سپس بیان آن بر عهده ماست.
آرى، شما این جهان زودگذر را دوست مى‌دارید،
و آخرت را فرو مى‌گذارید.
در آن روز چهره‌هایى هست زیبا و درخشان،
که سوى پروردگارشان نظر مى‌کنند؛
و چهره‌هایى هست عبوس و ترش،
که مى‌داند آن عذاب کمرشکن بر او فرود آید.
آرى، چون جان به گلوگاه رسد،
و گفته شود که چه کسى است که افسون بخواند؟
و یقین کند که زمان جدایى فرا رسیده،
و ساقهاى پا در هم پیچیده شوند،
آن روز روز راندنش به سوى پروردگار توست.
نه تصدیق کرده است و نه نماز گزارده است.
اما تکذیب کرده و اعراض کرده است.
آنگاه خرامان نزد کسانش رفته است.
واى بر تو، پس واى بر تو.
باز هم واى بر تو، پس واى بر تو.
آیا انسان مى‌پندارد که او را به حال خود واگذاشته‌اند؟
آیا او نطفه‌اى از منى که در رحمى ریخته شده، نبوده است؟
سپس لخته‌اى خون؟ آنگاه به اندام درستش بیافرید.
و آنها را دو صنف کرد: نر و ماده.
آیا خداوند قادر نیست که مردگان را زنده سازد؟
هرآینه بر انسان مدتى از زمان گذشت و او چیزى در خور ذکر نبود.
ما آدمى را از نطفه‌اى آمیخته بیافریده‌ایم، تا او را امتحان کنیم. و شنوا و بینایش ساخته‌ایم.
راه را به او نشان داده‌ایم. یا سپاسگزار باشد یا ناسپاس.
ما براى کافران زنجیرها و غلها و آتش افروخته آماده کرده‌ایم.
نیکان از جامهایى مى‌نوشند که آمیخته به کافور است:
چشمه‌اى که بندگان خدا از آن مى‌نوشند و آن را به هر جاى که خواهند روان مى‌سازند.
به نذر وفا مى‌کنند و از روزى که شر آن همه جا را گرفته است مى‌ترسند.
و طعام را در حالى که خود دوستش دارند به مسکین و یتیم و اسیر مى‌خورانند:
جز این نیست که شما را براى خدا اطعام مى‌کنیم و از شما نه پاداشى مى‌خواهیم نه سپاسى.
ما از پروردگار خود مى‌ترسیم، در روزى که آن روز عبوس و سخت و هولناک است.
خدا ایشان را از شر آن روز نگه داشت و آنان را طراوت و شادمانى بخشید.
به پاداش صبرى که کرده‌اند پاداششان را بهشت و حریر داد.
در آنجا بر تختها تکیه زده‌اند نه هیچ آفتابى مى‌بینند و نه سرمایى.
سایه‌هاى درختانش بر سرشان افتاده و میوه‌هایش به فرمانشان باشد.
کاسه‌هاى سیمین و کوزه‌هاى شراب میانشان به گردش در مى‌آید.
کوزه‌هایى از سیم که آنها را به اندازه پر کرده‌اند.
در آنجا جامى بنوشانندشان که آمیخته با زنجبیل باشد،
از چشمه‌اى که آن را سلسبیل مى‌گویند.
همواره پسرانى به گردشان مى‌چرخند که چون آنها را ببینى، پندارى مروارید پراکنده‌اند.
چون بنگرى، هر چه بنگرى نعمت فراوان است و فرمانروایى بزرگ.
بر تنشان جامه‌هایى است از سندس سبز و استبرق. و به دستبندهایى از سیم زینت شده‌اند. و پروردگارشان از شرابى پاکیزه سیرابشان سازد.
این پاداش شماست و از کوششتان سپاسگزارى شده است.
ما قرآن را بر تو نازل کردیم، نازل‌کردنى نیکو.
در برابر فرمان پروردگارت صابر باش و از هیچ گناهکار یا ناسپاسى اطاعت مکن.
و بامدادان و شامگاهان نام پروردگارت را بر زبان بیاور.
در پاره‌اى از شب سجده‌اش کن و در همه درازناى شب تسبیحش گوى.
اینان این دنیاى زودگذر را دوست دارند و آن روز دشوار را پس پشت مى‌افکنند.
ما آدمیان را آفریدیم و اعضا و مفاصلشان را نیرومند گردانیدیم و اگر خواهیم، به جاى آنها قومى همانندشان بیاوریم.
این اندرزى است. پس هر که خواهد، راهى به سوى پروردگار خویش برگزیند.
و شما جز آن نمى‌خواهید که خدا خواسته باشد، زیرا خدا دانا و حکیم است.
هر کس را که بخواهد مشمول رحمت خود سازد، و براى ستمکاران عذابى دردآور آماده کرده است.
سوگند به بادهایى که از پى هم مى‌آیند،
و سوگند به بادهاى سخت‌وزنده،
و سوگند به بادهاى باران‌آور،
و سوگند به آنها که حق را از باطل جدا مى‌کنند،
و سوگند به آنها که یاد خدا را مى آموزند:
تمام‌کردن حجت را، یا بیم‌کردن را،
که آنچه به شما وعده داده شود واقع خواهد شد.
پس آنگاه که ستارگان خاموش شوند،
و آنگاه که آسمان بشکافد،
و آنگاه که کوه‌ها پراکنده گردند،
و آنگاه که پیامبران را وقتى معین شود.
براى چه روزى معین شود؟
براى روز فصل.
و چه دانى که روز فصل چیست؟
در آن روز واى بر تکذیب‌کنندگان.
آیا اولیان را هلاک نکرده‌ایم.
و آخریان را نیز از پى آنها نمى بریم؟
با مجرمان چنین رفتار مى‌کنیم.
در آن روز واى بر تکذیب‌کنندگان.
آیا شما را از آبى پست و بى‌مقدار نیافریده‌ایم.
و آن را در جایگاهى استوار قرار ندادیم،
تا زمانى معین؟
پس ما توانا بودیم و نیک توانا بودیم.
در آن روز واى بر تکذیب‌کنندگان.
آیا زمین را جایگاهى نساختیم،
براى زندگان و مردگان؟
در آن کوه‌هاى بلند پدید آوردیم و از آبى گوارا سیرابتان ساختیم.
در آن روز واى بر تکذیب‌کنندگان.
به سوى آنچه دروغش مى‌شمردید به راه افتید.
به سوى آن دود سه شعبه به راه افتید،
که نه از آسیبتان نگه دارد و نه دفع آن شعله کند:
و جهنم شراره‌هایى مى‌افکند هر یک به بلندى کاخى عظیم،
گویى که اشترانى زردگونند.
در آن روز واى بر تکذیب‌کنندگان،
این روزى است که کس سخن نگوید.
آنها را رخصت ندهند تا پوزش خواهند.
در آن روز واى بر تکذیب‌کنندگان.
این روز روز فصل است که شما و پیشینیانتان را گرد مى‌زوریم.
پس اگر حیلتى دارید به کار برید.
در آن روز واى بر تکذیب‌کنندگان.
پرهیزگاران در سایه‌ها و کنار چشمه سارانند،
با هر میوه‌اى که آرزو کنند.
به پاداش کارهایى که مى‌کرده‌اید بخورید و بیاشامید، شما را گوارا باد.
ما نیکوکاران را اینچنین پاداش مى‌دهیم.
در آن روز واى بر تکذیب‌کنندگان.
بخورید و اندک بهره‌اى برگیرید، که شما مجرمانید.
در آن روز واى بر تکذیب‌کنندگان.
و چون گویندشان که رکوع کنید، رکوع نمى‌کنند،
در آن روز واى بر تکذیب‌کنندگان.
پس از قرآن به کدام سخن ایمان مى‌آورند؟
از چه چیز مى‌پرسند؟
از آن خبر بزرگ،
که در آن اختلاف مى کنند.
آرى، به زودى خواهند دانست.
باز هم آرى، به زودى خواهند دانست.
آیا ما زمین را بسترى نساختیم؟
و کوهها را میخهایى؟
و شما را جفت جفت آفریدیم.
و خوابتان را آسایشتان گردانیدیم.
و شب را پوششتان قرار دادیم.
و روز را گاه طلب معیشت.
و بر فراز سرتان هفت آسمان استوار بنا کردیم.
و چراغى روشن آفریدیم.
از ابرهاى باران‌زاى آبى فراوان نازل کردیم،
تا بدان دانه و نبات برویانیم،
و بستانهاى انبوه.
هر آینه روز داورى روزى است معین.
روزى که در صور دمیده شود و شما فوج‌فوج بیایید.
آسمان شکافته شود و هر شکاف درى باشد.
و کوه‌ها روان شوند، و سراب گردند.
جهنم در انتظار باشد.
طاغیان را بازگشتنگاهى است.
زمانى دراز در آنجا درنگ کنند.
نه خنکى چشند و نه آب؛
جز آب جوشان و خون و چرک.
این کیفرى است برابر کردار.
زیرا آنان به روز حساب امید نداشتند.
و آیات ما را به سختى تکذیب مى‌کردند.
و ما همه چیز را در کتابى شماره کرده‌ایم.
پس بچشید که جز به شکنجه شما نخواهیم افزود.
پرهیزگاران را جایى است در امان از هر آسیب؛
بستانها و تاکستانها،
و دخترانى همسال، با پستانهاى برآمده،
و جامهاى پر.
نه سخن بیهوده شنوند و نه دروغ.
و این پاداشى است کافى، از جانب پروردگارت.
پروردگار آسمانها و زمین و آنچه میان آنهاست. آن خداى رحمان، که کس را به او یاراى خطاب نباشد.
روزى که روح و فرشتگان به صف مى‌ایستند، و کس سخن نمى‌گوید مگر آنکه خداى رحمان به او رخصت دهد و او سخن به صواب گوید.
آن روز روزى است آمدنى. پس هر که خواهد به سوى پروردگارش بازگردد.
ما شما را از عذابى نزدیک مى‌ترسانیم: روزى که آدمى هر چه را پیشاپیش فرستاده است مى‌نگرد و کافر مى‌گوید: اى کاش من خاک مى‌بودم.
سوگند به فرشتگانى که جانها را به قوت مى‌گیرند،
و سوگند به فرشتگانى که جانها را به آسانى مى‌گیرند،
و سوگند به فرشتگانى که شناورند،
و سوگند به فرشتگانى که بر دیوان پیشى مى‌گیرند،
و سوگند به آنها که تدبیر کارها مى‌کنند،
که آن روز که نخستین نفخه قیامت زمین را بلرزاند،
و نفخه دوم از پس آن بیاید،
در آن روز دلهایى در هراس باشند،
و نشان خشوع در دیدگان نمایان.
مى‌گویند: آیا ما به حالت نخستین بازمى‌گردیم،
آنگاه که استخوانهایى پوسیده بودیم؟
گویند: این بازگشت ما بازگشتى است زیان‌آور.
جز این نیست که تنها یک بانگ برمى‌آید،
و آنها خود را در آن صحرا خواهند یافت.
آیا داستان موسى به تو رسیده است؟
آنگاه که پروردگارش او را در وادى مقدس طوى ندا داد:
به سوى فرعون برو که طغیان کرده است.
بگو: آیا تو را رغبتى هست که پاکیزه شوى،
و من تو را به پروردگارت راه بنمایم و تو پروا کنى؟
پس آن آیت بزرگ را به او نشان داد.
و او تکذیب کرد و عصیان ورزید.
سپس پشت کرد و مى‌شتافت.
پس همه را گرد کرد و ندا داد،
و گفت: من پروردگار برتر شما هستم.
خدایش به عذاب آخرت و دنیا گرفتار کرد.
در این عبرتى است براى کسى که مى‌ترسد.
آیا شما به خلقت سخت‌ترید یا این آسمانى که او بنا نهاده؟
سقفش را برافراشت و بپرداختش،
شبش را تاریک کرد و روشنایى‌اش را آشکار ساخت،
و پس از آن زمین را بگسترد،
و از آن آب بیرون آورد و چراگاه‌ها پدید کرد،
و کوه‌ها را استوار گردانید،
براى بهره‌گیرى شما و چارپایانتان.
چون آن حادثه بزرگ دررسد،
روزى که آدمى همه اعمال خود را به یاد آورد،
و جهنم را به هر که مى‌بیند نشان دهند؛
پس هر که طغیان کرده،
و زندگى اینجهانى را برگزیده،
جهنم جایگاه اوست.
اما هر کس که از ایستادن در برابر پروردگارش ترسیده و نفس را از هوى بازداشته،
بهشت جایگاه اوست.
تو را از قیامت مى‌پرسند که چه وقت واقع شود.
از یادکردن آن تو را چه کار است؟
منتهاى آن نزد پروردگار توست.
جز این نیست که تو کسانى را که از آن روز بترسند بیم مى‌دهى.
چون آن را ببینند، پندارند در این جهان جز یک شامگاه یا چاشت درنگ نکرده‌اند.
روى را ترش کرد و سر برگردانید.
چون آن نابینا به نزدش آمد.
و تو چه دانى، شاید که او پاکیزه شود،
یا پند گیرد و پند تو سودمندش افتد.
اما آن که او توانگر است،
تو روى خود بدو مى‌کنى.
و اگر هم پاک نگردد چیزى بر عهده تو نیست.
و اما آن که دوان‌دوان به نزد تو مى‌آید،
و مى‌ترسد،
تو از او به دیگرى مى‌پردازى.
آرى، این قرآن اندرزى است،
پس هر که خواهد از آن پند گیرد.
در صحیفه‌هایى گرامى،
بلندقدر و پاکیزه،
به دست کاتبانى،
بزرگوار و نیکوکار.
مرگ بر آدمى باد که چه ناسپاس است.
او را از چه آفریده است؟
از نطفه‌اى آفرید و به اندازه پدید آورد.
سپس راهش را آسان ساخت.
آنگاه بمیراندش و در گور کرد.
و آنگاه که خواهد زنده‌اش سازد.
نه، که هنوز آنچه را به او فرمان داده بود به جاى نیاورده است.
پس آدمى به طعام خود بنگرد.
ما باران را فرو باریدیم، باریدنى.
و زمین را شکافتیم، شکافتنى.
و در آن دانه‌ها رویانیدیم،
و تاک و سبزیهاى خوردنى،
و زیتون و نخل،
و باغهاى پردرخت،
و میوه و علف،
تا شما و چارپایانتان بهره برید.
چون بانگ قیامت برآید،
روزى که آدمى از برادرش مى‌گریزد،
و از مادرش و پدرش،
و از زنش و فرزندانش.
هر کس را در آن روز کارى است که به خود مشغولش دارد.
چهره‌هایى در آن روز درخشانند،
خندانند و شادانند.
و چهره‌هایى در آن روز غبارآلودند.
در سیاهى فرو رفته‌اند.
اینان کافران و فاجرانند.
چون خورشید بى‌فروغ شود،
و چون ستارگان فرو ریزند،
و چون کوه‌ها از جاى خود بشوند،
و چون شتران آبستن به حال خود رها شوند،
و چون وحوش گرد آورده شوند،
و چون دریاها آتش گیرند،
و چون روحها با تنها قرین گردند،
و چون از دختر زنده به گور شده پرسیده شود که‌
به چه گناهى کشته شده است،
و چون صحیفه‌ها باز شوند،
و چون آسمان از جاى خود کنده شود،
و چون جهنم افروخته گردد،
و چون بهشت را پیش آورند،
هر کس بداند که چه حاضر آورده است.
سوگند به ستارگان بازگردنده،
سیرکننده غایب شونده،
و سوگند به شب چون تاریک شود،
و سوگند به صبح چون بدمد،
که این سخن رسولى بزرگوار است.
نیرومند، در نزد خداوند عرش، صاحب مکانت،
آنجا مطاع امین.
و همصحبت شما دیوانه نیست.
هر آینه او را در افق روشن دیده است.
و آنچه را از غیب به او گویند دریغ نمى‌دارد.
و آن سخن، سخن شیطان رجیم نیست.
پس به کجا مى‌روید؟
این کتاب پندى است براى جهانیان.
براى هر کس از شما که بخواهد به راه راست افتد.
و شما نمى‌خواهید مگر آنچه را که پروردگار جهانیان خواسته باشد.
آنگاه که آسمان بشکافد،
و آنگاه که ستارگان پراکنده شوند،
و آنگاه که دریاها به هم بپیوندند،
و آنگاه که قبرها زیر و زبر گردند،
هر کس مى‌داند چه چیز پیشاپیش فرستاده و چه چیز بر جاى گذاشته است.
اى آدمى، چه چیز تو را به پروردگار کریمت مغرور کرده است؟
آن که تو را بیافرید و اعضایت تمام کرد و اعتدالت بخشید.
و به هر صورتى که خواست اعضاى تو را به هم انداخت.
آگاه باشید که شما روز جزا را دروغ مى‌انگارید.
حال آنکه بر شما محافظانى گمارده شده‌اند:
کاتبانى بزرگوار،
مى‌دانند که شما چه مى‌کنید.
هر آینه نیکوکاران در نعمتند،
و گناهکاران در جهنم.
در روز شمار به جهنم درآیند،
و از آن غایب نشوند.
تو چه مى‌دانى که روز شمار چیست؟
باز هم تو چه مى‌دانى که روز شمار چیست؟
روزى است که کسى براى کسى دیگر هیچ کارى نتواند کرد و در آن روز فرمان فرمان خدا باشد.
واى بر کم‌فروشان.
آنان که چون از مردم کیل مى‌ستانند آن را پر مى‌کنند؛
و چون براى مردم مى‌پیمایند یا مى‌کشند از آن مى‌کاهند.
آیا اینان نمى‌دانند که زنده مى‌شوند.
در آن روز بزرگ؟
روزى که مردم به پیشگاه پروردگار جهانیان مى‌ایستند.
آگاه باشید که اعمال بدکاران مکتوب در سجین است.
تو چه مى‌دانى که سجین چیست؟
کتابى است نوشته.
در آن روز واى بر تکذیب‌کنندگان:
آنان که روز جزا را دروغ انگاشتند.
و آن روز را جز متجاوزى گناهکار دروغ نینگارد.
چون آیات ما بر او خوانده شد، گفت: افسانه‌هاى پیشینیان است.
حقا، که کارهایى که کرده بودند بر دلهاشان مسلط شده است.
حقا، که در آن روز از پروردگارشان محجوب باشند.
پس ایشان به جهنم درآیند.
و آنها را گویند: این است آنچه دروغش مى‌شمردید.
حقا، که اعمال نیکان در علیین مکتوب است.
و تو چه مى‌دانى که علیین چیست؟
کتابى است نوشته،
که مقربان خدا در آن مى‌نگرند.
هر آینه نیکان در نعمتند،
بر تختها نشسته و نظاره مى‌کنند.
بر چهره‌هاشان طراوت نعمت را بشناسى.
از شرابى خالص که بر سر آن مهر نهاده‌اند سیراب مى‌شوند.
مهر آن از مشک است و پیشدستى‌کنندگان در آن بر یکدیگر پیشدستى مى‌کنند.
آمیزه آن تسنیم است.
چشمه‌اى است که مقربان خدا از آن مى‌آشامند.
گناهکاران به مؤمنان مى‌خندیدند.
و چون بر آنها مى‌گذشتند، به چشم و ابرو اشاره مى‌کردند.
و چون نزد کسانشان بازمى‌گشتند، شادمانه بازمى‌گشتند.
و چون آنان را مى‌دیدند، مى‌گفتند که اینان گمراهند.
و حال آنکه آنان را به مواظبت اعمال مؤمنان نفرستاده بودند.
و امروز مؤمنان به کافران مى‌خندند.
بر تختها تکیه زده‌اند و مى‌نگرند.
آیا کافران برابر اعمالشان پاداش یافته‌اند؟
چون آسمان شکافته شود،
و به فرمان پروردگارش گوش دهد و حق بود که چنین کند.
و چون زمین منبسط شود،
و هر چه را که در درون دارد بیرون افکند و تهى گردد،
و به فرمان پروردگارش گوش دهد و حق بود که چنین کند.
اى انسان، تو در راه پروردگارت رنج فراوان مى‌کشى؛ پس پاداش آن را خواهى دید.
هر کس که نامه‌اش را به دست راستش دهند،
زودا که آسان از او حساب کشند،
و شادمان نزد کسانش باز گردد.
اما هر کس که نامه‌اش از پشت سر داده شود،
زودا که بگوید: واى بر من که هلاک شدم.
و به آتش افروخته درآید.
او در دنیا نزد کسانش شادمان زیسته بود.
و مى‌پنداشته است که هرگز باز نخواهد گشت.
آرى پروردگارش او را مى‌دیده است.
پس به شفق سوگند مى‌خورم،
و سوگند به شب و هر چه را فرو پوشد،
و سوگند به ماه چون فروغش کامل شود،
که به حالى بعد از حال دیگر تحول خواهید یافت.
چه مى‌شودشان که ایمان نمى‌آورند؟
و چون قرآن بر آنها خوانده شود سجده نمى‌کنند؟
بلکه، کافران تکذیب مى‌کنند.
و خدا به آنچه در دل دارند آگاه است.
پس آنان را به عذابى دردآور بشارت ده؛
مگر آنان که ایمان آورده‌اند و کارهاى شایسته کرده‌اند که پاداششان را پایانى نیست.
قسم به آسمان که دارنده برجهاست،
و قسم به روز موعود،
و قسم به شهادت‌دهنده و آنچه بدان شهادت دهند.
که اصحاب اخدود به هلاکت رسیدند.
آتشى افروخته از هیزمها،
آنگاه که بر کنار آن آتش نشسته بودند،
و بر آنچه بر سر مؤمنان مى‌آوردند، شاهد بودند.
و هیچ عیبى در آنها نیافتند جز آنکه به خداى پیروزمند در خور ستایش ایمان آورده بودند.
آن خدایى که فرمانروایى آسمانها و زمین از آن اوست، و بر هر چیزى ناظر است.
هر آینه آنان که مردان و زنان مؤمن را شکنجه کردند و توبه نکردند، عذاب جهنم و عذاب آتش براى آنهاست.
براى کسانى که ایمان آورده‌اند و کارهاى شایسته کرده‌اند بهشتهایى است که در آن نهرها جارى است و آن کامیابى بزرگى است.
فروگرفتن پروردگار تو سخت است.
اوست که نخست مى‌آفریند و پس از مرگ زنده مى‌سازد.
او آمرزنده و دوست‌دارنده است.
اوست صاحب عرش ارجمند.
هر چه را اراده کند به انجام مى‌رساند.
آیا داستان لشکرها را شنیده‌اى؟
لشکرهاى فرعون و قوم ثمود؟
آرى، آنان که راه کفر پیش گرفته‌اند همچنان در تکذیب هستند.
و خدا از همه سو بر آنها احاطه دارد.
بلى این قرآن مجید است،
در لوح محفوظ.
سوگند به آسمان و به آنچه در شب آید.
و تو چه دانى که آنچه در شب آید چیست؟
ستاره‌اى است درخشنده.
هیچ کس نیست مگر آنکه بر او نگهبانى است.
پس آدمى بنگرد که از چه چیز آفریده شده است،
از آبى جهنده آفریده شده است،
که از میان پشت و سینه بیرون مى‌آید.
خدا به باز گردانیدن او تواناست.
روزى که رازها آشکار مى‌شود،
او را نه نیرویى است و نه یاورى.
قسم به آسمان بازبارنده،
قسم به زمین رویان شکاف خورده،
که این کتاب، حق را از باطل جدا کند،
و سخن هزل نیست.
آنان حیله‌اى مى‌اندیشند،
و من هم حیله‌اى مى‌اندیشم.
پس کافران را مهلت ده، اندک مهلتشان ده.
نام پروردگار بزرگ خویش را به پاکى یاد کن:
آن که آفرید و درست‌اندام آفرید.
و آن که اندازه معین کرد. سپس راه نمود.
و آن که چراگاه‌ها را رویانید،
سپس خشک و سیاه گردانید.
زودا که براى تو بخوانیم، مباد که فراموش کنى.
مگر آنچه خدا بخواهد. اوست که آشکارا و نهان را مى‌داند.
و تو را به کیش آسان توفیق دهیم.
اگر پند دادنت سود کند، پند ده.
آن که مى‌ترسد، پند مى‌پذیرد.
و بدبخت از آن دورى مى‌گزیند:
آن که به آتش بزرگ جهنم درافتد،
و در آنجا نه بمیرد و نه زنده باشد.
هر آینه پاکان رستگار شدند؛
آنان که نام پروردگار خود را بر زبان آوردند و نماز گزاردند.
آرى، شما زندگى این جهان را بر مى‌گزینید،
حال آنکه آخرت بهتر و پاینده‌تر است.
این سخن در صحیفه‌هاى نخستین است:
صحیفه‌هاى ابراهیم و موسى.
آیا داستان غاشیه به تو رسیده است؟
در آن روز وحشت در چهره‌ها پدیدار است،
تلاش کرده و رنج دیده،
در آتش سوزان در افتند.
از آن چشمه بسیار گرم آبشان دهند،
طعامى جز خار ندارند،
که نه فربه مى‌کند و نه دفع گرسنگى.
و در آن روز چهره‌هایى تازه باشند:
از کار خویشتن خشنود،
در بهشتى برین،
که در آن سخن لغو نشنوى،
و در آن چشمه‌سارها روان باشد،
و تختهایى بلندزده،
و سبوهایى نهاده،
و بالشهایى در کنار هم چیده،
و فرشهایى گسترده.
آیا به شتر نمى‌نگرند که چگونه آفریده شده؟
و به آسمان که چسانش برافراشته‌اند؟
و به کوه‌ها که چگونه برکشیده‌اند؟
و به زمین که چسان گسترده شده؟
پس پند ده، که تو پند دهنده‌اى هستى.
تو بر آنان فرمانروا نیستى.
مگر آن کس که رویگردان شد و کفر ورزید،
پس خدایش به عذاب بزرگ‌تر عذاب مى‌کند.
هر آینه بازگشتشان به سوى ماست.
سپس حسابشان با ماست.
سوگند به سپیده صبح،
و سوگند به شبهاى دهگانه،
و سوگند به جفت و طاق،
و سوگند به شب چون روى به رفتن نهد.
آیا خردمند را این سوگندها کافى است؟
آیا ندیده‌اى که پروردگار تو با قوم عاد چه کرد؟
با ارم که ستونها داشت؟
و همانند آن در هیچ شهرى آفریده نشده بود.
و قوم ثمود که در آن وادى سنگ را مى‌بریدند،
و قوم فرعون آن دارنده میخها،
آنها در بلاد طغیان کردند،
و در آنها به فساد در افزودند.
و پروردگار تو تازیانه عذاب را بر سرشان فرود آورد.
زیرا پروردگارت به کمینگاه است.
اما آدمى، چون پروردگارش بیازماید و گرامى‌اش دارد و نعمتش دهد، مى‌گوید: پروردگار من مرا گرامى داشت.
و چون بیازمایدش و رزق بر او تنگ گیرد، مى‌گوید: پروردگار من مرا خوار ساخت.
نه چنان است. شما یتیم را گرامى نمى‌دارید،
و یکدیگر را به اطعام مسکین ترغیب نمى‌کنید،
و میراث را حریصانه مى‌خورید،
و مال را فراوان دوست دارید.
آرى، چون زمین شکسته شود و شکسته شود،
و امر پروردگار تو فرا رسد و فرشتگان صف در صف،
و در آن روز جهنم را حاضر آرند، آدمى پند گیرد. و چه جاى پند گرفتن باشد؟
مى‌گوید: اى کاش زنده‌گشتن خویش را پیشاپیش چیزى مى‌فرستادم.
در آن روز کسى چون عذاب او عذاب نکند،
و همانند زنجیر او به زنجیر نکشد.
اى روح آرامش یافته،
خشنود و پسندیده به سوى پروردگارت باز گرد،
و در زمره بندگان من داخل شو،
و به بهشت من درآى.
قسم به این شهر.
و تو در این شهر سکنا گرفته‌اى.
و قسم به پدر و فرزندانى که پدید آورد،
که آدمى را در رنج و محنت بیافریده‌ایم،
آیا مى‌پندارد که کس بر او چیره نگردد؟
مى‌گوید: مالى فراوان را تباه کردم.
آیا مى‌پندارد که کسى او را ندیده است؟
آیا براى او دو چشم نیافریده‌ایم؟
و یک زبان و دو لب؟
و دو راه پیش پایش ننهادیم؟
و او در آن گذرگاه سخت قدم ننهاد.
و تو چه دانى که گذرگاه سخت چیست؟
آزاد کردن بنده است،
یا طعام دادن در روز قحطى،
خاصه به یتیمى که خویشاوند باشد،
یا به مسکینى خاک‌نشین.
تا از کسانى باشد که ایمان آورده‌اند و یکدیگر را به صبر سفارش کرده‌اند و به بخشایش.
اینان اهل سعادتند.
و کسانى که به آیات ما کافرند اهل شقاوتند.
نصیب آنهاست آتشى که از هر سو سرش پوشیده است.
سوگند به آفتاب و روشنى‌اش به هنگام چاشت،
و سوگند به ماه چون از پى آن برآید،
و سوگند به روز چون گیتى را روشن کند،
و سوگند به شب چون فرو پوشدش،
و سوگند به آسمان و آن که آن را بر آورده،
و سوگند به زمین و آن که آن را بگسترده،
و سوگند به نفس و آن که نیکویش بیافریده -
سپس بدیها و پرهیزگاریهایش را به او الهام کرده -
که: هر که در پاکى آن کوشید رستگار شد،
و هر که در پلیدى‌اش فرو پوشید نومید گردید.
قوم ثمود از روى سرکشى تکذیب کردند.
آنگاه که شقى ترینشان برخاست.
پیامبر خدا به آنها گفت که ماده‌شتر خدا را با آبشخورش واگذارید.
تکذیبش کردند و شتر را پى کردند. پس پروردگارشان به سبب گناهشان بر سرشان عذاب آورد و با خاک یکسان ساخت.
و او از سرانجام آن بیمناک نشد.
سوگند به شب آنگاه که جهان را در خود فرو پوشد،
و سوگند به روز آنگاه که آشکار شود،
و سوگند به آن که نر و ماده را بیافرید،
که: حاصل کوششهاى شما متفاوت است.
اما کسى که بخشایش و پرهیزگارى کرد،
و آن بهترین را تصدیق کرد،
پس براى بهشت آماده‌اش مى‌کنیم.
اما آن کس که بخل و بى نیازى ورزید،
و آن بهترین را تکذیب کرد،
او را براى دوزخ آماده مى‌سازیم.
و چون هلاکش دررسد، دارایى‌اش به حالش سود نبخشد.
و آنچه بر ماست راهنمایى است.
و از آن ماست آن جهان و این جهان.
پس شما را از آتشى که زبانه مى‌کشد مى‌ترسانم.
جز اهل شقاوت بدان درنیفتد:
آن که تکذیب کرد و رویگردان شد.
و پرهیزگارترین مردم را از آن دور دارند:
آن که مال خویش مى‌بخشاید و پاکى مى‌جوید.
و هیچ کس را بر او حقى نباشد که اینک پاداش خواهد،
مگر جستن خشنودى پروردگار والاى خویش.
و زودا که خشنود شود.
سوگند به آغاز روز،
و سوگند به شب چون آرام و در خود شود،
که پروردگارت تو را ترک نکرده و بر تو خشم نگرفته است.
هر آینه آخرت براى تو بهتر از دنیاست.
به زودى پروردگارت تو را عطا خواهد داد تا خشنود شوى.
آیا تو را یتیم نیافت و پناهت داد؟
آیا تو را گمگشته نیافت و هدایتت کرد؟
آیا تو را درویش نیافت و توانگرت گردانید؟
پس یتیم را میازار،
و گدا را مران،
و از نعمت پروردگارت سخن بگوى.
آیا سینه‌ات را برایت نگشودیم؟
و بار گرانت را از پشتت برنداشتیم؟
بارى که بر پشت تو سنگینى مى‌کرد؟
آیا تو را بلندآوازه نساختیم؟
پس، از پى دشوارى آسانى است.
هر آینه از پى دشوارى آسانى است.
چون از کار فارغ شوى، به عبادت کوش.
و به پروردگارت مشتاق شو.
سوگند به انجیر و زیتون،
سوگند به طور مبارک،
سوگند به این شهر ایمن،
که ما آدمى را در نیکوتر اعتدالى بیافریدیم.
آنگاه او را فروتر از همه فروتران گردانیدیم.
مگر آنان که ایمان آورده‌اند و کارهاى شایسته کرده‌اند که پاداشى بى‌پایان دارند.
پس چیست که با این حال تو را به تکذیب قیامت وامى‌دارد؟
آیا خدا داورترین داوران نیست؟
بخوان به نام پروردگارت که بیافرید.
آدمى را از لخته‌خونى بیافرید.
بخوان، و پروردگار تو ارجمندترین است.
خدایى که به وسیله قلم آموزش داد،
به آدمى آنچه را که نمى‌دانست بیاموخت.
حقا که آدمى نافرمانى مى‌کند،
هرگاه که خویشتن را بى‌نیاز بیند.
هر آینه بازگشت به سوى پروردگار توست.
آیا دیدى آن کس را که منع مى‌کند
بنده‌اى را که نماز مى‌خواند؟
چه مى‌بینى اگر آن مرد بر طریق هدایت باشد؟
یا به پرهیزگارى فرمان دهد؟
چه مى‌بینى اگر تکذیب کند و رویگردان شود؟
آیا ندانسته است که خدا مى‌بیند؟
حقا، که اگر بازنایستد موى پیش سرش را مى‌گیریم و مى‌کشیم.
موى پیش سر دروغگوى خطاکار را.
پس همدمان خود را بخواند.
ما نیز کارگزاران دوزخ را فرا مى‌خوانیم.
نه، هرگز، از او پیروى مکن و سجده کن و به خدا نزدیک شو.
ما در شب قدرش نازل کردیم.
و تو چه دانى که شب قدر چیست؟
شب قدر بهتر از هزار ماه است.
در آن شب فرشتگان و روح به فرمان پروردگارشان براى انجام دادن کارها نازل مى‌شوند.
آن شب تا طلوع بامداد همه سلام و درود است.
کافران اهل کتاب و مشرکان دست برندارند تا برایشان برهانى روشن بیاید:
پیامبرى از جانب خدا که صحیفه‌هاى پاک را مى‌خواند.
در آنها نوشته‌هایى است راست و درست.
و اهل کتاب پراکنده نشدند مگر از آن پس که برایشان برهانى روشن آمد.
و آنان را جز این فرمان ندادند که خدا را بپرستند در حالى که در دین او اخلاص مى‌ورزند. و نماز گزارند و زکات دهند. این است دین درست و راست.
از اهل کتاب، آنها که کافرند و نیز مشرکان، در آتش جهنمند و در آن همواره خواهند بود. اینان بدترین آفریدگانند.
کسانى که ایمان آورده‌اند و کارهاى شایسته مى‌کنند بهترین آفریدگانند.
پاداششان در نزد پروردگارشان بهشتهایى است جاوید که در آن نهرها جارى است. تا ابد در آنجایند. خدا از آنها خشنود است و آنها از خدا خشنودند. و این خاص کسى است که از پروردگارش بترسد.
آنگاه که زمین لرزانده شود به سخت‌ترین لرزه‌هایش،
و زمین بارهاى سنگینش را بیرون ریزد،
و آدمى بگوید که زمین را چه رسیده است؟
در این روز زمین خبرهاى خویش را حکایت مى‌کند:
از آنچه پروردگارت به او وحى کرده است.
در آن روز مردم پراکنده از قبرها بیرون مى‌آیند تا اعمالشان را به آنها بنمایانند.
پس هر کس به وزن ذره‌اى نیکى کرده باشد آن را مى‌بیند.
و هر کس به وزن ذره‌اى بدى کرده باشد آن را مى‌بیند.
سوگند به اسبان دونده‌اى که نفس‌نفس مى‌زنند،
سوگند به اسبانى که به سم از سنگ آتش مى‌جهانند،
و سوگند به اسبانى که بامدادان هجوم آورند،
و در آنجا غبار برانگیزند،
و در آنجا همه را در میان گیرند،
که: آدمى پروردگار خود را سپاس نمى‌گوید،
و او خود بر این گواه است،
او مال را فراوان دوست دارد.
آیا نمى‌داند که چون آنچه در گورهاست زنده گردد،
و آنچه در دلها نهان است آشکار شود،
پروردگارشان در آن روز از حالشان آگاه است؟
قارعه.
چیست قارعه؟
و تو چه دانى که قارعه چیست؟
روزى است که مردم چون پروانگان پراکنده باشند،
و کوه‌ها چون پشم‌زده شده.
اما هر که کفه ترازویش سنگین باشد،
در یک زندگى پسندیده است.
و اما هر که کفه ترازویش سبک باشد،
جایگاهش در هاویه است.
و تو چه دانى که هاویه چیست؟
آتشى است در نهایت گرمى.
به غفلت کشید شما را نازش به بسیارى مال و فرزند،
تا به گورها رسیدید.
حقا که به زودى خواهید دانست.
باز هم حقا که به زودى خواهید دانست.
حقا، اگر از روى یقین بدانید،
البته جهنم را خواهید دید.
سپس به چشم یقینش خواهید دید،
که در آن روز شما را از نعمتهاى دنیوى بازخواست مى‌کنند.
سوگند به این زمان،
که آدمى در خسران است.
مگر آنها که ایمان آوردند و کارهاى شایسته کردند و یکدیگر را به حق سفارش کردند و یکدیگر را به صبر سفارش کردند.
واى بر هر غیبت‌کننده عیبجویى؛
آن که مالى گرد کرد و حساب آن نگه داشت.
مى‌پندارد که دارایى‌اش جاویدانش گرداند.
نه چنین است. که او را در حطمه اندازند.
و تو چه دانى که حطمه چیست؟
آتش افروخته خداست،
که بر دلها غلبه مى‌یابد.
و از هر سو در میانشان گرفته است،
در شعله‌هایى برافراشته.
آیا ندیده‌اى که پروردگارت با اصحاب فیل چه کرد؟
آیا مکرشان را باطل نساخت؟
و بر سر آنها پرندگانى فوج‌فوج فرستاد،
تا آنها را با سجیل سنگباران کردند.
و آنان را چون کاه پس‌مانده در آخور ساخت.
براى ائتلاف قریش؛
ائتلافشان در سفر زمستانى و تابستانى.
پس باید پروردگار این خانه را بپرستند:
آن که به هنگام گرسنگى طعامشان داد و از بیم در امانشان داشت.
آیا آن را که روز جزا را دروغ مى‌شمرد دیدى؟
او همان کسى است که یتیم را به اهانت مى‌راند،
و مردم را به طعام‌دادن به بینوا وانمى‌دارد.
پس واى بر آن نمازگزارانى‌
که در نماز خود سهل انگارند؛
آنان که ریا مى‌کنند،
و از دادن زکات دریغ مى‌ورزند.
ما کوثر را به تو عطا کردیم.
پس براى پروردگارت نماز بخوان و قربانى کن‌
که بدخواه تو خود ابتر است.
بگو: اى کافران،
من چیزى را که شما مى‌پرستید نمى‌پرستم.
و شما نیز چیزى را که من مى‌پرستم نمى‌پرستید.
و من پرستنده چیزى که شما مى‌پرستید نیستم.
و شما پرستنده چیزى که من مى‌پرستم نیستید.
شما را دین خود، و مرا دین خود.
چون یارى خدا و پیروزى فراز آید،
و مردم را ببینى که فوج‌فوج به دین خدا درمى‌آیند،
پس به ستایش پروردگارت تسبیح گوى و از او آمرزش بخواه، که او توبه‌پذیر است.
دستهاى ابولهب بریده باد و هلاک بر او.
دارایى او و آنچه به دست آورده بود به حالش سود نکرد.
زودا که به آتشى شعله‌ور درافتد.
و زنش هیزم‌کش است.
و بر گردن ریسمانى از لیف خرما دارد.
بگو: اوست خداى یکتا،
خداى که در حاجت به او رو کنند،
نه زاده است و نه زاده شده،
و نه هیچ کس همتاى اوست.
بگو: به پروردگار صبحگاه پناه مى‌برم،
از شر آنچه بیافریده است،
و از شر شب چون درآید،
و از شر جادوگرانى که در گره‌ها افسون مى‌دمند،
از شر حسود چون رشک مى‌ورزد.
بگو: به پروردگار مردم پناه مى‌برم،
فرمانرواى مردم،
خداى مردم،
از شر وسوسه وسوسه‌گر نهانى،
آن که در دلهاى مردم وسوسه مى‌کند،
خواه از جنیان باشد یا از آدمیان.